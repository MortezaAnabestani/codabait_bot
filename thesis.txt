



عنوان:
بررسی ماهیت و کارکرد ادبیات الکترونیک و جایگاه آن در زبان فارسی

استادراهنما:
دکتر محمود فتوحی رودمعجنی

استاد مشاور:
دکتر احمد هاشمی

نگارنده:
عاطفه عطری





1404
 
فهرست مطالب
درآمد	1
بیان مسأله	2
سؤالات تحقيق	2
فرضیه‌های تحقیق	3
چارچوب نظری پژوهش	4
پیشینۀ پژوهش	4
ضرورت انجام تحقیق	8
ساختار پایان‌نامه	9
چرا این رساله از اصطلاح کُدَبیات به‌جای ادبیات الکترونیک استفاده می‌کند؟	10
1. دلایل	11
1.1. کژتابی اصطلاح ادبیات الکترونیک	11
1.2. تلاش برای واژه‌سازی یک مفهوم، تلاش برای روشن‌سازی فهم	11
1.3. تخصیص زمینۀ پیدایی (کُد) در واژۀ پیشنهادی	11
1.4. آشنایی‌زدایی صوری از واژۀ ادبیات، به قصد آشنایی‌زدایی از مفهوم ادبیات به معنای مصطلح	12
1.5. کمک به جداسازی رستۀ ادبیات الکترونیک از ادبیات مکتوب	12
1.6. عینیت‌بخشی به ماهیت بینارشته‌ای آن با ساخت آمیزشی واژگان	12
2. نقد و پاسخی بر واژۀ پیشنهادی	13
2.1. تخریب واژۀ ادبیات	13
2.2. وام‌واژۀ کد	13
2.3. انقطاع پیوستگی تاریخی واژه ادبیات در زیست‌بوم‌های مختلف	14
2.4. محدودشدن دایرۀ ادبیات الکترونیک با منحصرشدن در کد	14
فصل اول:  کالبدشکافی امر کُدَبی؛ مبانی، سازوکارها و پیامدهای زیباشناختی	16
1.1. درآمد	17
1.2. بنیادهای فلسفی و شناختی	17
1.2.1. تکنوزایی	17
1.2.2. هم‌بستۀ شناختی انسان و رایانه	22
1.2.2.1. شناخت توزیع‌شده	25
1.2.2.2. عاملیت توزیع‌شده	28
1.2.2.3. بازتعریف بدن در هم‌بستۀ شناختی	30
1.2.2.4. پیامدهای شناختی برای ادبیات: بازنگری در پرسش‌ها	34
1.2.2.4.1. از «مؤلف کیست؟» به «عاملیتِ تألیف در کجا توزیع شده است؟»	34
1.2.2.4.2. از «متن چیست؟» به «اثر ادبی به‌مثابۀ یک رخداد»	35
1.2.2.4.3. از «خواننده کیست؟» به «مخاطب به‌مثابۀ بدنِ کنشگر»	36
1.2.2.4.4. از «ادبیت چیست؟» به «زیبایی‌شناسیِ فرایندی و محاسباتی»	36
1.3. زمینه‌ها و خاستگاه‌ها	37
1.3.1. تزلزل مؤلف واحد	37
1.3.2. رهایی از زندان سطر	39
1.3.3. دعوت خواننده به مشارکت	39
1.3.4. فرامتن‌های چاپی و الگوریتم‌های کاغذی	40
1.4. مادیت رسانه‌ای	42
1.4.1. بدن‌مندی ادبیات	42
1.4.2. یک ادبیات و سه سکوی اجرا: نگاهی تاریخی-تطبیقی	44
1.4.2.1. حنجره: مادیتِ گذرا در ادبیات شفاهی	45
1.4.2.2. کاغذ: مادیتِ پایدار در ادبیات چاپی	47
1.4.2.3. پیکسل: مادیتِ پویا در ادبیات رایانشی	49
1.4.2.4. گفت‌وگوی سکوها: قابلیت‌ها و دینامیک میانجی‌گری رسانه‌ای	50
1.4.3. ژرف‌کاوی متن رایانشی	53
1.4.3.1. مادیت اجرایی	54
1.4.3.2. زبان‌های برنامه‌نویسی در حکم جوهر دیجیتال	55
1.4.3.3. دوگانگی مادی	57
1.4.3.3.1. بنلادمتن	57
1.4.3.3.2. لادمتن	58
1.4.3.4. رابط کاربری در نقش میانجی مادی و بدنمند	59
1.5. سایبرمتن: پدیدارشناسی ادبیات سخت‌پیما	61
1.5.1. تعریف ماشین متنی: سایبرمتن و گسست از غیرخطی‌بودن	63
1.5.2. کاربر/کنشگر: تجربۀ سخت‌پیمایی	65
1.5.2.1. ناوبری به جای خواندن	67
1.5.2.2. تعامل و بازی‌وارگی	70
1.5.2.3. دگرگونی روایت: سرنوشت پیرنگ، شخصیت و پایان‌بندی	75
1.5.2.3.1. از پیرنگ به دسیسه	75
1.5.2.3.2. از شخصیت یک‌پارچه به سوژۀ چندپاره	76
1.5.2.3.3. از پایان‌بندی به صیرورتی بی‌پایان	77
1.5.3. زیبایی‌شناسی محاسباتی	78
1.5.3.1. شگردهای مبتنی‌بر رابط کاربری	79
1.5.3.2. شگردهای مبتنی‌بر طراحی فضایی: نقشه و معماری روایی	82
1.5.3.3. شگردهای مبتنی‌بر توالی زمانی: بلاغتِ ریتم، تعلیق و برگشت‌پذیری	85
1.5.3.4. شگردهای مبتنی‌بر چندرسانگی	88
1.5.3.5. شگردهای مبتنی‌بر زیرساخت رویه‌ای	92
1.5.4. جمع‌بندی: فروپاشی سه‌گانۀ مقدس (مؤلف، متن، خواننده)	95
1.5.4.1. مؤلف: از خداوندگار به معمار	95
1.5.4.2. متن: از ابژۀ ثابت به رخداد	96
1.5.4.3. خواننده: از تماشاگر به بازیکنِ هم‌آفرین	97
1.6. بدنِ شکننده: سیاست‌های بایگانی و انقضاءپذیری	98
1.6.1. پارادوکس مادیت دیجیتال: دادۀ نامیرا، تجربۀ میرا	99
1.6.2. انقضاءپذیری فناورانه: زوال پلتفرم‌ها و کد	101
1.6.3. سیاست‌های کنترل و سرمایه‌داری پلتفرمی	103
1.6.4. شکنندگی هم‌بسته: فروپاشی سیستم	104
1.6.5. پاسخ به بحران: اخلاق و سیاست‌های بایگانی دیجیتال	106
1.6.5.1. سیاست‌های متن‌باز و استانداردهای پایدار	107
فصل دوم:  تحدید میدان: تعریف کُدَبیات و معرفی گونه‌ها	108
2.1. درآمد	109
2.2. کُدَبیات و چالش تعریف‌پذیری	110
2.2.1. مفاهیم اولیه و ظهور فرامتن (1990-1995)	110
2.2.2. سخت‌پیمایی آرسِت و توجه به نقش تعامل (1995-2000)	110
2.2.3. کرشنباوم و مادیت متن الکترونیکی، هِیلز و امر ادبی (2000-2010)	111
2.2.4. برجسته‌شدن روایت‌گری تعاملی و بازی‌مانندی (2010- کنون)	113
2.2.5. چالش تعریف در دوران هوش مصنوعی	113
2.3. تعریف کُدَبیات	114
2.4. ژانرهای کُدَبیات	116
2.4.1. متن یک الگوریتم است: شعر ترکیبی و ادبیات مولد	117
2.4.2. متن یک هزارتوست: داستان فرامتنی	120
2.4.3. متن یک جهان-بازی است: داستان تعاملی و فرم‌های بازی‌وار	122
2.4.4. متن یک اجرای نمایشی است: شعر جنبشی و ادبیات چندرسانه‌ای	125
2.4.5. متن یک مشارکت جمعی است: نوشتار شبکه‌ای	127
2.4.6. متن یک جغرافیای حضور است: روایت‌های مکان‌مند	130
2.4.7. متن یک فضای بدنمند است: جریان‌های فراتر از صفحه نمایش	132
2.5. افق‌های نو: کُدَبیات و هوش مصنوعی	133
۲.۵.۱. از ماشین قاعده‌بنیاد تا ماشین مولد: یک تفکیک مفهومی ضروری	134
۲.۵.۲. سرشت دوگانۀ ماشین مولد و بحران بازنمایی	135
2.5.2.1. ساخت بازیابی-افزوده	135
2.5.2.2. تنظیم خلاقیت با «دما»	137
2.5.2.3.  ابزارهای هدایت و کنترل	138
2.5.2.3.1.  تثبیت صدای متن با «هم‌کوک‌سازی»	138
2.5.2.3.2. هدایت لحظه‌ای با «یادگیری از اندک‌نمونه»	139
2.5.2.3.3. مهندسی بافتار	139
۲.۵.۳. پیامدها: بررسی سه‌گانۀ مقدس در سه منزل‌گاه آفرینش رایانشی	139
2.5.3.1. سرنوشت «متن، مؤلف و خواندن» در برنامه‌نویسی قاعده‌بنیاد	140
2.5.3.2. سرنوشت «متن، مؤلف و خواندن» در یادگیری ماشین	140
2.5.3.2.1. مؤلف: از معمار به داده‌بان	141
2.5.3.2.2. متن: از خروجی قاعده به برایند احتمالات	141
2.5.3.2.3. خواننده: از کنش‌گر به محرکِ سیستم	141
2.5.3.3. سرنوشت «متن، مؤلف و خواندن» در یادگیری عمیق	142
2.5.3.3.1. مؤلف: از داده‌بان به «خداوندگار زیست‌بوم معنا»	142
2.5.3.3.2. متن: از برایند احتمالات به «برایند احتمالات وابسته‌به بافتار»	142
2.5.3.3.3. خواننده: از محرک سیستم به «گرهی در حلقۀ بازخورد»	143
2.6. جمع‌بندی	143
فصل سوم:  تحلیل و بررسی آثار کُدَبی فارسی	146
3.1. درآمد	147
3.2. پیشینه	147
3.3. تحلیل آثار	149
3.3.1. متن یک الگوریتم است: بلبل‌زبان	149
3.3.2. متن یک هزارتوست: تاریک‌خانۀ ماریا مینورسکی	154
3.3.3. متن یک جهان-بازی است: 41148 و فرار بزرگ	156
3.3.3.1. 41148	156
3.3.3.2. فرار بزرگ	163
3.3.4. متن یک فضای بدن‌مند است: واقعیت مجازی هفت‌خوان	168
نتیجه‌گیری	172
پیوست 1. پروژۀ پایان‌نامه: گزارش توسعۀ شعر جنبشی «کمال سکون»	179
فرهنگ اصطلاحات	196
کتاب‌نامه	217

 
 
فهرست تصاویر
تصویر 1. نمایی از بخش سروده‌ها و بیت در بلبل‌زبان	151
تصویر 2. نمایی از بخش متن و شعر در بلبل‌زبان	152
تصویر 3. نمونه‌ای از نحوۀ عملکرد بلبل‌زبان (سرودن شعر بر اساس کلمه و عبارات کاربر)	153
تصویر 4. نمایی از شروع یک اپیزود از 41148 و دریافت گزاره‌ای روایی با ضربه روی گلدان	157
تصویر 5. نمایی از بخش راهنمای بازی 41148 که حاوی خاطرات طولانی شخصیت‌هاست	158
تصویر 6. نمایی از واگویه‌های درونی شخصیت که با ضربه روی آینه پدیدار می‌شود..	159
تصویر 7. نمایی از بخش خاطرات شخصیت‌ها در 41148. با نگه‌داشتن نشانگرهای چپ و راست، متن به جلو و عقب می‌رود.	160
تصویر 8. کلافگی و سردرگمی محتوایی متن، با فضاسازی سیاهی که شخصیت را احاطه کرده، تقویت می‌شود.	161
تصویر 9. نمایی از فصل‌های مختلف فرار بزرگ در شروع برنامه.	164
تصویر 10. نقشۀ ساختمان که شخصیت با آن روبه‌رو می‌شود و باید حروف اختصاری‌اش را به خاطر بسپارد	165
تصویر 11. بخش‌های آغازین فرار بزرگ. انتخاب گزینۀ غلط، موجب مرگ شخصیت و پایان داستان می‌شود.	166
تصویر 12. نمونه‌ای از پایان در فرار بزرگ. این داستان بازگشت‌پذیر است	167
تصویر 13. نمایی از داخل عینک VR هنگام نمایش دموی اثر هفت‌خوان رستم.	169
تصویر 14. ابیات هفت‌خوان که حول دایره‌ای که در مرکز آن تراشۀ cpu قرار دارد، می‌چرخند.	170
تصویر 15. همزمان با ریخته‌شدن حروف و تبدیل ابیات به صفر و یک	171
تصویر 16. نمایی از رویداد کدبیات که اثر کدبی هفت‌خوان در آن به نمایش درآمد	171
تصویر 17. نمایی از شروع کمال سکون	186
تصویر 18. آغاز پردۀ دوم کمال سکون. عدم به شکلی ایستا و بی‌جنبش تصویرسازی شده.	187
تصویر 19. پردۀ دوم کمال سکون..	187
تصویر 20. پردۀ سوم کمال سکون. سطرها به‌سختی خوانده می‌شوند	188
تصویر 21. شروع پردۀ چهارم کمال سکون. پیش از فشردن کلیک چپ موش‌واره.	189
تصویر 22. پردۀ چهارم کمال سکون. انباشت «تو»ها بر روی هم در نتیجۀ فشردن کلیک چپ موش‌واره.	190
تصویر 23. قسمت پایانی پردۀ آخر کمال سکون. با ضربه بر عنصر سیاه‌چاله کل سطرها فرومی‌ریزند.	190


 

 









درآمد 
بیان مسأله
عصر دیجیتال و سیطرۀ روزافزون فناوری‌های رایانشی، تغییرات بنیادینی را در نحوۀ مواجهۀ انسان با متن رقم زده است. این تحولات فناورانه همراه با زمینه‌های تاریخی و اندیشگانیِ والد -در روندی افزاینده و بنیان‌افکن- زیست‌بومی تازه و ذاتاً دیجیتال را برای ادبیات به وجود آورده و باعث شکل‌گیری هنر خلاقه و بستر مطالعاتی نوظهوری به نام «ادبیات الکترونیک» شده  است. سامانۀ زیستی‌ای که بدون زمینۀ دیجیتالی معاصر، موجودیتی ندارد و هدف خود را تولید/شناسایی اشکال ادبی متعدد و بدیعی می‌داند که قابلیت‌های خاص رایانه و شبکه را در خود می‌پرورانند. ادبیات الکترونیک، آن شکل از ادبیاتی‌ست که برای ایجاد، حفظ و نمایش به کد متکی‌ست. هیچ راهی برای تجربۀ یک اثر ادبی الکترونیک وجود ندارد، مگر اینکه رایانه آن را اجرا کند، بخواند و شاید هم تولید کند. از همین‌روی، ادبیات الکترونیک برای اینکه بتواند پاسخ قابل قبولی به چیستی و چگونگی خود بدهد، باید بتواند به زبان برنامه‌نویسی بیندیشد. الزام اندیشیدن ادبیات الکترونیک به این نوع زبان، باعث می‌شود تا بازتعریف مفاهیم و اصطلاحات شکل‌گرفته پیرامون ادبیات نیز، اجتناب‌ناپذیر شود. 
زبان و ادبیات فارسی، با پشتوانۀ تاریخی دراز دامن، تحولات بسیاری را به‌خصوص در سدۀ اخیر به خود دیده‌ست و حال در مواجهه با تسلط ابزاری-معرفتی فناوری‌های رایانشی، خود را آبستن تجربه‌ها و پرسش‌های نوظهور و بی‌سابقه‌ای می‌بیند. بازپرسش مفاهیم و اصطلاحات شکل‌گرفته پیرامون اثر ادبی که در بالا ذکر شد، برای زبان و ادبیات فارسی نیز به‌طور جدی و حیاتی مطرح است. شناخت و واکاوی آثار ادبیِ الکترونیکِ فارسی و تبیین این زیست‌بوم جدید ادبی در زبان فارسی، می‌تواند اولین‌قدم برای تبیین نقش و کارکرد ادبیات در زمانۀ حاضر باشد. این رساله بر آن است تا ادبیات الکترونیک را که مقوله‌ای مسکوت‌گذاشته‌شده در پژوهش‌های فارسی‌ست، به‌عنوان زیست‌بومی نوظهور و ذاتاً بینارشته‌ای معرفی کند و با بررسی و طبقه‌بندی آثار تجربه‌شدۀ آن در زبان فارسی، به تبیین این جریان در ایران بپردازد و فرصت‌ها و تهدیدهای پیش روی آن را پیش چشم مخاطبان آورد. 
سؤالات تحقيق
1.	ادبیات الکترونیک چگونه با تغییر سکو (از کاغذ به پیکسل)، ماهیت امر ادبی را تحت‌تأثیر قرار می‌دهد؟؛
2.	ادبیات الکترونیک، به‌مثابۀ یک حوزۀ هنری سیال و درحال تغییر، چه چالش‌هایی را فراروی «تعریف» و «گونه‌شناسی» خود می‌بیند و این رساله چه معیاری را برای نقشه‌برداری از قلمرو متکثر آن پیشنهاد می‌دهد؟؛
3.	ادبیات الکترونیک در زبان فارسی چه تجربه‌هایی به خود دیده است و چگونه می‌توان در پرتو ابزارهای نقدی که این رساله ارائه می‌دهد، آن‌ها را تحلیل کرد؟.
فرضیه‌های تحقیق
1.	ادبیات الکترونیک با تغییر سکو از کاغذ به پیکسل، صرفاً رسانه‌ای جدید برای نشر آثار چاپی ارائه نمی‌دهد؛ بلکه ماهیت هستی‌شناختی امر ادبی را به‌طور بنیادین بازتعریف می‌کند. متن پایدار، تمام‌شده و خودبسندۀ جهان چاپ، جای خود را به یک متن پویا، متغیر و فرایندی می‌دهد که وجودش به اجرای محاسباتی گره خورده است. این دگرگونی مادی، به صورت مستقیم، رابطۀ خواننده با متن را دگرگون ساخته و او را از جایگاه یک مفسرِ یک اثر تمام‌شده، به یک مشارکت‌کنندۀ فعال در یک رویداد زنده بدل می‌سازد. خواننده، از طریق انتخاب‌ها و پیمایش خود، به یک همکار در ساختن رویداد متنی تبدیل می‌شود و در هر بار خوانش، نسخه‌ای منحصربه‌فرد از اثر را به فعلیت می‌رساند. در نتیجه، جایگاه سنتی و اقتدار مطلق مؤلف نیز بازتعریف می‌شود؛ مؤلف، بیش از آنکه یک داستان‌گوی خطی باشد، به یک معمار امکان‌های روایی تبدیل می‌شود که نظامی از قواعد و مسیرها را طراحی می‌کند تا خواننده در آن به کاوش و هم‌آفرینی بپردازد. 
2.	ماهیت ذاتاً سیال، بینارشته‌ای و فناورانه‌بنیادِ ادبیات الکترونیک، هرگونه تلاش برای ارائۀ یک تعریف واحد و پایدار را با چالش مواجه می‌کند؛ زیرا هر تعریفِ مبتنی‌بر یک فرم یا فناوری خاص، ناگزیر بخش‌های دیگر این قلمرو پهناور را نادیده می‌گیرد. از طرف دیگر، ژانرهای ادبی سنتی قادر به توصیف ماهیت اجرایی و رایانشی این ادبیات نیستند و معیارهای صرفاً فنی نیز ارزش بلاغی آن را نادیده می‌گیرند. هم‌چنین درهم‌آمیختگی ادبیات الکترونیک با سایر هنرهای دیجیتال نیز تقسیم‌بندی انواع را مبهم و غیرقابل‌اتکاء می‌سازد. این ضرورت‌ها ایجاب می‌کند که یک معیار کارآمدترِ درون‌رشته‌ای طراحی شود؛ معیاری که بر شیوه‌های پیکربندی اثر الکترونیک به نفع رسانۀ کلام متمرکز است.
3.	تجربۀ ادبیات الکترونیک در زبان فارسی را می‌توان در دو شاخه شناسایی کرد: شاخه نخستین، با تجربه‌ورزی در مرز چاپ و دیجیتال و استفاده از فرم‌های اولیۀ فرامتنی مشخص می‌شود؛ شاخۀ دوم با مهاجرت به پلتفرم‌های بومی دیجیتال و ظهور آثار تعاملی و بازی‌وار شناخته می‌شود. این سیر، بیانگر حرکتی تدریجی از شبیه‌سازی ایده‌های دیجیتال به اجرای بومی آن‌هاست. تحلیل این آثار در پرتو ابزارهای این رساله، مستلزم آن است که آثار را در حکم «سیستم‌های اجرایی» برای بررسی در نظر بگیریم. ابزارهای پیشنهادی باید بر تحلیل تجربۀ سخت‌پیمایی کاربر، مادیت رسانه‌ای (پلتفرم و رابط کاربری) و زیبایی‌شناسی محاسباتی (منطق الگوریتمیک و رویه‌ای) تمرکز داشته باشند. 
چارچوب نظری پژوهش
برای تحلیل این پدیدۀ نوظهور، این رساله بر یک معماری تحلیلی چندلایه استوارست که مبانی آن به تفصیل در فصل اول تشریح شده‌ست. شالودۀ این چارچوب بر «پساانسان‌گرایی انتقادی» کاترین هِیلز بنا شده است؛ این شالوده، در سطح هستی‌شناختی، با نظریۀ «مادیت رسانه‌ای» آغاز می‌شود تا هویت ادبیات الکترونیک به‌مثابۀ یک «فرایند اجرایی» تبیین گردد، و در سطح پدیدارشناختی، با نظریۀ «سایبرمتن» اسپن آرست تکمیل می‌شود تا تجربۀ «کنش سخت‌پیمایی ادبی» تحلیل شود.
پیشینۀ پژوهش
این موضوع به دلیل نوظهوربودن و ذات بینارشته‌ای خود، کم‌تر مورد توجه پژوهشگران فارسی‌زبان قرار گرفته‌ست. پایان‌نامه‌های نسبتاً مرتبطی که در مقطع کارشناسی‌ارشد و دکتری نوشته شده‌اند، بدین شرح است:
* پایان‌نامه
1.	«بررسی قصه‌گویی دیجیتال در اینستاگرام؛ رویکرد روایت‌شناسی شناختی»: پیشنهاده مقطع کارشناسی ارشد خانم زهره لطفی‌ست که در گروه زبان و ادبیات انگلیسی دانشگاه اراک تصویب شده است. طبق چکیده این پیشنهاده، نویسنده تلاش خواهد کرد با استفاده از رویکرد روایت‌شناسی شناختی، محتوا و ماهیت قصه‌گویی دیجیتال را در فضای اینستاگرام روشن کند. 
2.	ترجمه کتاب «الروایه العربیه الورقیه دراسه فی شعریه الرقمنه»: پایان‌نامه مقطع کارشناسی‌ارشد خانم زهرا مرادی در رشتۀ مترجمی زبان عربی است که در سال 1396 در دانشگاه حکیم سبزواری دفاع شده است. این پایان‌نامه ترجمه کتابی با همین عنوان است و تلاش دارد تا تاثیر فضای اینترنتی بر رمان معاصر عربی و نقش آن در پیدایش ساختار روایی و قلمروهای آن را بررسی کند، و اصطلاح «ادبیات دیجیتال» را در همان معنایی که در این‌جا مدنظر است، مورد استفاده قرار می‌دهد.
3.	«بررسی نقش انیمیشن در شعر دیجیتال»: پایان‌نامه مقطع کارشناسی‌ارشد خانم مینا توکلی دهقی است که در سال 1388 در رشتۀ هنرهای تجسمی در دانشگاه هنر تهران دفاع شده است. در بخشی از این پایان‌نامه تلاش می‌شود، بنیان‌های شعر دیجیتال در دهه‌های قبل از کامپیوترهای شخصی و به‌طور مشخص قبل از جهانی‌شدن وب، مورد بررسی قرار گیرد. همچنین به معرفی و شرح انواع گوناگونی که قبل و بعد از ظهور کامپیوترهای شخصی به وجود می‌آیند، می‌پردازد و شاعرانی که با استفاده از تکنیک‌های مختلف کامپیوتری و رسانه‌های نو، شعرهای دیجیتال تولید می‌کنند را معرفی و بررسی می‌کند.
4.	«بررسی مقایسه‌ای روایت در داستان دیجیتال و داستان فرامتنی: هوبو لوبوی هملین و خانه‌ی برگ‌ها»: پایان‌نامه مقطع کارشناسی‌ارشد نگار گرجی محمدزاده است که در سال 1399 در رشتۀ زبان و ادبیات انگلیسی و در دانشگاه الزهرا دفاع شده است. این پایان‌نامه با بیان اینکه آنچه متون الکترونیک و داستان فرامتن را از سایر متون معاصر متمایز می‌کند فرم روایت آن‌هاست، به دنبال آن است تا فرایند دگردیسی و «شدن در روایت» را در هوبولوبو‌‌ی هملین (2011)، داستانی مصور نوشته استیوان زیوادینووچ، و خانه‌ برگ‌ها، داستان فرا‌‌متنی که مارک دنیلوسکی در سال 2000 تحریر کرده، اثبات کند.
5.	«استفاده از بازی‌وارسازی برای ترغیب ایرانی‌ها به سرمایه‌گذاری بیشتر بر مطالعه‌ی آثار ادبی و داستانی»: پایان‌نامه مقطع کارشناسی‌ارشد علی کبری است که در سال 1398 در رشته زبان انگلیسی و در دانشگاه یزد دفاع شده است. این پایان‌نامه از آن‌جهت اهمیت دارد که با در مرکز توجه قراردادن این مسئله که حفظ جایگاه ادبیات در فرهنگ مردم نیازمند ایجاد شیوه‌هایی نوین برای تولید و خواندن است تا با میزان تغییرات گستردۀ حاصل از فناوری‌های جدید رقابت کند، راه‌حل جالبی را پیش‌نهاد می‌دهد: ساخت برنامه‌های دیجیتالی و استفاده‌ی کامل از پتانسیل موجود در آن‌ها نظیر تعاملی‌بودن، بازی‌وارسازی محتوا و بکارگیری مکانیک‌های بازی‌های رایانه‌ای برای ارتقاء سطح تعامل.
6.	«ساخت خودکار ابرمتن در متن‌های فارسی»: پایان‌نامه مقطع کارشناسی‌ارشد مهدیه حاجی‌محمدحسینی است که در سال 1391 در رشته مهندسی فناوری اطلاعات و در دانشگاه قم نوشته شده است. این پایان‌نامه از آن‌جهت اهمیت دارد که اولین پیاده‌سازی خودکار فرامتن در اسناد فارسی است. 
7.	«عکس به مثابه‌ی ترجمه‌ای تصویری از متن»: پایان‌نامه مقطع کارشناسی‌ارشد حسام‌الدین رضایی است که در سال 1390 در رشتۀ هنرهای تجسمی-عکاسی و در دانشگاه هنر تهران نوشته شده است. این پایان‌نامه از آن‌جهت به موضوع مرتبط می‌شود که عکس را در جایگاه متن قرار داده تا به‌گونه‌ای عکس، رسالت ادبیات را در جایگاه نوعی ترجمه ایفا کند. در همین راستا، جایگاه زبان و پس از آن ترجمه، و در نهایت ترجمۀ تصویری بررسی شده است و برای هر کدام نمونه‌هایی در تاریخ یافت شده است.
8.	«سیر تحول متن‌های نمایشی در عصر دیجیتال»: پایان‌نامه مقطع کارشناسی‌ارشد مریم مهین خاکی است که در سال 1400 در رشتۀ هنرهای نمایشی-ادبیات نمایشی در دانشگاه تربیت مدرس تهران نگاشته شده است. این پایان‌نامه از آن‌جهت می‌تواند مورد توجه باشد که بخشی از تحولات در حوزۀ ادبیات نمایشی را از رهگذر علوم کامپیوتری می‌داند و هوش مصنوعی را اصلی‌ترین زمینۀ تحول ادبیات نمایشی در آینده برمی‌شمارد.
9.	«تغییر پارادایم تصویر-کلمه در هزاره سوم میلادی»: پایان‌نامه مقطع کارشناسی‌ارشد رضا صفری است که در سال 1393 در رشتۀ هنرهای نمایشی در دانشگاه آزاد مرکزی تهران نگاشته شده است. این پایان‌نامه از آن‌جهت حائز اهمیت است که تعامل و رابطۀ تصویر- کلمه را در دوره‌های زمانی تغییر پارادایم، در نظام گفتمانی فلسفی‌تصویر- معنا، مورد بررسی قرار داده و در تاثیرات عصر دیجیتال بر هنرهای کلامی، دقیق شده است.
 * مقالات
1.	«تحلیلی برماهیت تجربه هنری و زیبایی‌شناسی آثار هنری در عصر دیجیتال»: این مقاله سال 1398، در مجله پژوهش در هنر و علوم انسانی به چاپ رسیده است و در پی تبیین ماهیت زیبایی‌شناسی و تجربه هنری در دوران شکوفایی فناوری دیجیتال است. این مقاله با این پیش‌فرض جلو می‌رود که در این عصر هم‌زمان که جامعه مقهور تسلط فناوری است، این تسلط و تاثیر بر تجربه‌های هنری تاثیرگذار بوده است.
2.	«تاثیر محیط دیجیتال بر عادت و روش‌های خواندن جوانان»: این مقاله سال 1395، در مجلۀ تحقیقات اطلاع‌رسانی و کتابخانه‌های عمومی به چاپ رسیده است. این مقاله مدعی است تمایل نسل جدید به استفاده از ابزارهای فناورانه برای سرگرمی و کسب اطلاعات، عادت خواندن آن‌ها را از نظر انتخاب نوع مواد و روش‌های خواندن متحول کرده است. از آن‌جا که این پژوهش، تاثیر استفاده از اینترنت بر عادت و روش‌های خواندن کاربران را مورد بررسی قرار می‌دهد، مورد توجه این پایان‌نامه است.
3.	«ابرمتن؛ چالش نوین هرمنوتیک»: این مقاله سال 1395، در مجلۀ تفسیر و تحلیل متون زبان و ادبیات فارسی به چاپ رسیده است. این پژوهش از آن‌جهت حائز اهمیت است که بیان می‌کند امروزه در زمینۀ رایانه‌ها، با سرعت به سوی برقراری پایگاه‌های فرا‌رسانه‌ای پیش می‌رویم که می‌توانند به جز متن، مواد گرافیک، آواها و حتی نشانه‌های گفتاری و موسیقی را نیز انباشت کنند و «متن» در بستر انفورماتیک به «ابرمتن» تبدیل ‌شود. همچنین این مقاله سعی می‌کند با تأکید بر اشکال نوین ادبی در بستر رسانه‌ها، به مرور هرمنوتیک در ساحت «متن» و «ابرمتن» بپردازد.
4.	«پایان کتاب و آیندۀ ابرمتن»: این مقاله سال 1384، در مجلۀ گلستانه به چاپ رسیده است. این جستار از آن‌جهت مهم است که برای بارهای نخست به این موضوع در زبان فارسی پرداخته است و با استناد به منابع لاتین، نوشتار الکترونیکی را دستاوردی مهم در جهان فناوری داده‌ها، پس از توسعۀ روش‌های مختلف چاپ کتاب معرفی می‌کند که فرهنگ و به‌طور خاص ادبیات، آموزش، نقد و نظام‌های دانشگاهی را متاثر کرده و می‌کند و سلطۀ روایت‌های کلان و فرهنگ‌های غالب را شکسته است.
5.	«ادبیات الکترونیک و داستان های وب‌محور چندوجهی»: این مقاله در تیرماه 1402، در مجله نقد زبان و ادبیات خارجی دانشگاه شهید بهشتی تهران به چاپ رسیده است. نویسندگان این مقاله تلاش کرده‌اند تا الگوهای روایی پنهان را در دو رمان وب‌محور چندوجهی با پیروی از نظریه الگویابی داده‌های تصادفی کاترین هِیلز کشف و تبیین کنند. اگرچه این مقاله نگاهی به آثار الکترونیک فارسی ندارد و در تحلیل‌های خود از آثار منتخب خارجی نیز وامدار ترجمه تحلیل‌های زبان اصلی است، اما از حیث ابزارشناسی نقد روایی آثار الکترونیک ادبی حائز اهمیت است.
* کتاب‌ها
- ادبیات الکترونیک (ترجمۀ مجموعه مقالات): این کتاب که در سال 1399 به چاپ رسیده است، مهم‌ترین منبع فارسی این پایان‌نامه به‌شمار می‌رود. این کتاب مجموعه مقالاتی است که آقای دکتر مهدی صداقت‌پیام گزینش و ترجمه کرده است. 
ضرورت انجام تحقیق
چشم‌پوشی از این زیستگاه تازۀ ادبی و غفلت از اهمیت حیات‌بخش آن، باعث محدودشدن و راکدماندن شناخت ما از ادبیات و پیوست آن به مقوله‌ای عمدتاً تاریخی می‌شود. از سوی دیگر، محتمل‌ست پایبندی به مفاهیم و اصطلاحات تثبیت‌شدۀ موجود، ما را در تبیین برخی پدیده‌های نوظهور ادبی، با بن‌بست‌های نظری مواجه کند.
از طرف دیگر، از بحث‌های پردامنه در زمینۀ فناوری، مقوله شکل‌گیری آن توسط اجتماعات انسانی و شکل‌دهی آن به ساخت‌های اجتماعی‌ست. به این معنا که فناوری‌ها وضعیت ما را تعیین می‌کنند، همان‌طور که ما دستگاه فناورانۀ خود را تعیین می‌کنیم. بنابراین، شناخت ادبیات الکترونیک نه فرم‌شناسی گونه‌ای نوظهور از هنر تجربی و مشارکتی، که شناخت شیوۀ تفکر، احساس‌ورزی و به یک معنا «بودن» ماست. به‌علاوه، تلاش برای تبیین ادبیات الکترونیک، پژوهشگر ادبیات سنتی و مخاطب عام فضای مجازی را به این مهم می‌رساند که از نگاه غیردقیق به شیوه‌های ادبی رایج در فضای رایانشی دست بردارد و با پیگیری پیوند آن به زمینه‌های تاریخی‌ای مانند مدرنیسم و پست‌مدرنیسم، برای آن هویتی مشروع لحاظ کند.
شاید مهم‌ترین دلیل پرداختن به ادبیات الکترونیک این باشد که مطالعۀ این آثار، فرصتی مغتنم برای واکاوی ابعاد پنهان جهانی‌ست که به‌طور فزاینده با واسطه‌گری فناوری دیجیتال تعریف می‌شود و بر ما اثر می‌گذارد. مصنوعات ادبی الکترونیک، آینه‌ای‌ست که تغییرات ناشی از سیطرۀ عصر دیجیتال را بر ماهیت ارتباطات انسانی، متن، جامعه، و حتی ساختار اندیشۀ انسان بازتاب می‌دهد.
ساختار پایان‌نامه
این رساله در سه فصل اصلی سازمان‌دهی شده‌ست. این ساختار، مسیری استدلالی را دنبال می‌کند که از کلی‌ترین مبانی نظری آغاز شده، به تعریف و نقشه‌برداری از این حوزۀ نوظهور می‌رسد، و سپس این ابزارها را برای تحلیل تجربۀ بومی به‌کار می‌گیرد و در نهایت، با یک جمع‌بندی کلی به پایان می‌رسد.
* فصل اول: کالبدشکافی امر کُدبی؛ مبانی، سازوکارها و پیامدهای زیباشناختی
این فصل، شالودۀ نظری و مفهومی کل رساله را پی‌ریزی می‌کند و در پی پاسخ به این پرسش‌هاست: «ادبیات الکترونیک چگونه کار می‌کند، ریشه‌های فکری و هنری آن چیست و با مفاهیم بنیادین ادبیات (خواننده، متن و مؤلف) چه می‌کند؟». این فصل که طولانی‌ترین بخش پژوهش است، با یک بررسی چندوجهی، دیده‌بان تحلیلی لازم برای فهم این پدیده را فراهم می‌آورد. ساختار این فصل به شرح زیر است:
نخست، مبانی فلسفی و شناختی این پدیده با اتکاء‌به نظریۀ پساانسان‌گرایی کاترین هِیلز بررسی می‌شود تا نشان داده شود که ادبیات الکترونیک چگونه محصول هم‌تکاملی انسان و فناوری (تکنوزایی) است و به ظهور یک سوژۀ جدید در قالب «هم‌بستۀ شناختی» یاری می‌رساند. سپس، زمینه‌ها و خاستگاه‌های آن در رؤیاهای جنبش‌های آوانگارد قرن بیستم ردیابی می‌شود تا نشان داده شود که این پدیده، در ادامۀ آرزوهای دیرینه‌ای برای یک «ادبیات دیگر» قرار دارد. در ادامه، مادیت رسانه‌ای آن با مقایسۀ سه سکوی حنجره، کاغذ و پیکسل واکاوی می‌شود تا هویت هستی‌شناختی آن به‌مثابۀ یک «فرایند اجرایی» تبیین گردد. پس از آن، پدیدارشناسی متن سایبری با اتکاءبه نظریۀ اسپن آرست تحلیل می‌شود تا تجربۀ خواندن در حکم یک «کنش سخت‌پیما» و بازی‌وارانه تشریح شود. و در نهایت، با بررسی بدنِ شکننده و میرابودن این هنر، چالش‌های بایگانی و انقضاءپذیری آن به بحث گذاشته می‌شود.
* فصل دوم: تحدید میدان؛ تعریف کُدبیات و معرفی گونه‌ها
این فصل، نقطۀ تلاقی و سنتز تمام مباحث نظری فصل پیشین است. آن واکاوی عمیق، در واقع، شالوده‌ای بود که پی‌ریزی شد تا بتوان به پرسش حیاتی «این پدیده چیست؟» پاسخی مستدل و جامع داد. بر همین اساس، این فصل با بهره‌گیری از آن دیده‌بان تحلیلی، ابتدا بحران تعریف را در این حوزۀ سیال بررسی کرده و سپس در ادامه به نقشه‌برداری از قلمرو این حوزه می‌‌پردازد. در این بخش، گونه‌های اصلی ادبیات الکترونیک نه بر اساس معیارهای فنی، که بر اساس استعارۀ بنیادین متنی که هر یک نمایندگی می‌کنند، شناسایی خواهند شد.
* فصل سوم: تجربۀ کُدبیات در زبان فارسی؛ تحلیل آثار و جریان‌ها
این فصل، بخش عملی و کاربردی رساله است که در آن، چارچوب نظری و گونه‌شناختی تدوین‌شده در فصول پیشین، برای تحلیل نمونه‌های بومی به‌کار گرفته می‌شود. روال این فصل به این صورت است که بر اساس مطالعۀ موردی، یک یا چند اثر شاخص کُدَبی فارسی انتخاب شده و با استفاده از ابزارهای تحلیلی رساله، مورد واکاوی قرار می‌گیرد. 
* فصل چهارم: نتیجه‌گیری
این فصل پایانی، به جمع‌بندی و ارائۀ نتایج نهایی پژوهش اختصاص دارد. در این بخش، ابتدا یافته‌های کلیدی هر فصل به صورت خلاصه مرور می‌شود. سپس، پاسخ‌های نهایی به پرسش‌های اصلی تحقیق که در مقدمه طرح شده بود، به صورت مدوّن ارائه می‌گردد. در ادامه، فرصت‌ها و چالش‌های پیش روی ادبیات الکترونیک در زبان فارسی مورد بحث قرار گرفته و در نهایت، پیشنهادهایی برای پژوهش‌های آتی در این حوزۀ نوپا و بینارشته‌ای مطرح خواهد شد.
چرا این رساله از اصطلاح کُدَبیات به‌جای ادبیات الکترونیک استفاده می‌کند؟
اصطلاح ادبیات الکترونیک/دیجیتال، که گاه از آن با نام ادبیات رقمی هم یاد می‌شود، ترکیبی نوظهور در زبان فارسی است. اگرچه در دهۀ هشتاد خورشیدی، به‌طور جسته‌وگریخته، فرهاد حیدری گوران و دکتر لیلا صادقی این اصطلاح را به‌کار برده‌اند، اما رواج این اصطلاح -حداقل در سطح وب- را باید همزمان با ترجمۀ کتابی با همین عنوان از دکتر مهدی صداقت‌پیام دانست. با این حال، به نظر نگارنده، به دلایلی که در ادامه می‌آید، ترجمۀ تحت‌اللفظی ادبیات الکترونیک معادل مناسبی برای Electronic Literature در زبان فارسی، به حساب نمی‌آید و مقالۀ حاضر «کُدبیات» را پیشنهاد می‌کند. 
1. دلایل
1.1. کژتابی اصطلاح ادبیات الکترونیک
گاه، واژۀ «ادبیات» نوعی گرته‌برداری معنایی از واژۀ literature در زبان انگلیسی است. در این موارد، ادبیات به معنای جمع‌بندی و شرح موجزی از مقالات، نوشتارها و دستاوردهای آن حوزۀ به‌خصوص است و به مجموعۀ دانش موجود در آن حیطه اشاره دارد. گاهی نیز اصطلاحات فنی و زبان تخصصی آن حوزه را شامل می‌شود. بنابراین، ادبیات الکترونیک می‌تواند کاملاً گمراه‌کننده باشد و با توجه‌به ناشناختگی این سکوی نوظهور هنر ادبیات، ذهن مخاطب را به سمت ادبیات علم الکترونیک بکشاند. 
1.2. تلاش برای واژه‌سازی یک مفهوم، تلاش برای روشن‌سازی فهم 
ترجمۀ تحت‌اللفظی Electronic Literature به ادبیات الکترونیک، می‌تواند فهم تحت‌اللفظی مخاطب فارسی‌زبان را نیز در پی داشته باشد (مخصوصاً در مواردی که مخاطب، عابر مفهوم نوظهور است و نه ساکن آن). ذهن مخاطب فارسی برای همیشه در استقراض وام‌واژۀ «الکترونیک» می‌ماند و نمی‌تواند تمام‌وکمال و آنگونه که این واژه در زبان مبدأ گسترۀ معنایی دارد، آن را فهم و ادای قرض کند. تلاش برای واژه‌سازی یک مفهوم نوظهور، به‌نوعی تلاش برای روشن‌سازی فهم ما از آن نیز محسوب می‌شود. واژه‌سازی با آمیزش یک یا چند واژه، نوعی آشنایی‌زدایی برای اهل زبان ایجاد می‌کند و با درنگ‌ناک‌ساختن توجه او، فهمش را از این مهمان ناخواندۀ زبانی به چالش می‌کشد. واژه‌سازی، پرسش اهل زبان از چیستی مفاهیم نوظهور را بالا می‌برد.
1.3. تخصیص زمینۀ پیدایی (کُد) در واژۀ پیشنهادی 
در ادبیات الکترونیک، نقش کد بنیادی است. بدون آن، متون الکترونیکی قابل دسترسی یا درک نیستند. تاروپود ادبیات الکترونیک با کُد تنیده شده است. با انتخاب اصطلاح کُدَبیات، زمینۀ پیدایی این سکوی نوظهور ادبی را در خود واژه خواهیم داشت. کُدبیات در دل خود به هستۀ مرکزی تعریف ادبیات الکترونیک (یعنی اتکاء به کد و دستوردهی به محاسبه‌گرهای رایانشی) اشاره دارد.
1.4. آشنایی‌زدایی صوری از واژۀ ادبیات، به قصد آشنایی‌زدایی از مفهوم ادبیات به معنای مصطلح
همان‌طور که پیش‌تر توضیح داده شد، ادبیات الکترونیک زیست‌بومی نوین برای امر ادبی پیشنهاد می‌دهد. این زیست‌بوم، در تقابل سنت ادبیات مکتوب قرار می‌گیرد و بازتعریف مفاهیم شکل‌گرفته پیرامون ادبیات را اجتناب‌ناپذیر می‌کند. همان‌گونه که مکرراً در آراء صاحب‌نظران این حوزه تاکید می‌شود، دستگاه‌های رایانشی ادبیات را به عصر جدیدی سوق می‌دهند. در چنین وضعیتی، واژۀ کدبیات با آشنایی‌زدایی صوری از واژۀ ادبیات، به‌نحوی از مفهوم ادبیات در معنای مصطلح خود نیز آشنایی‌زدایی می‌کند. کُدبیات هم ادبیاتی که می‌شناسیم را به ذهن متبادر می‌کند و هم چیزی بیش از آن را.
1.5. کمک به جداسازی رستۀ ادبیات الکترونیک از ادبیات مکتوب
همان‌طور که بیان شد، ادبیات الکترونیک ادراک ما را از امر ادبی دگرگون می‌سازد و مهارت‌ها و ابزارهای دیگری را طلب می‌کند. در چنین شرایطی، تحول ریخت هستۀ ادبیات به کُدبیات -به‌جای تغییر وابسته در گروه وصفی ادبیاتِ [الکترونیک/مکتوب]- ماهیت تحول‌خواه آن را بهتر نمایندگی می‌کند و ضرورت فهم آن را نه به‌عنوان یک زیرمجموعه از سنت ادبی موجود، بلکه به‌عنوان یک زیست‌بوم نوظهور برجسته می‌کند.
1.6. عینیت‌بخشی به ماهیت بینارشته‌ای آن با ساخت آمیزشی واژگان
همان‌طور که گفته شد، ادبیات الکترونیک به دلیل وابستگی‌اش به فناوری و دستگاه‌های رایانشی، لاجرم زمینه‌ای بینارشته‌ای است. عنصر ماهوی آثار ادبی الکترونیک، «زادۀ دیجیتال بودن» است. اصطلاح کدبیات به‌خوبی می‌تواند ماهیت بینارشته‌ای ادبیات الکترونیک را آشکار و آمیزش اجتناب‌ناپذیر هنر ادبی با برنامه‌نویسی و محاسبات رایانشی را فاش کند.
علاوه‌بر این‌ها، کدبیات واژه‌ای خوش‌آهنگ و خوش‌ساخت است که صرفاً با یک حرف و یک صوت تغییر در واژۀ ادبیات به‌وجودآمده و به جای دو واژه (ادبیات الکترونیک) از یک واژه برای انتقال مفهوم خود استفاده می‌کند. این واژه می‌تواند نقش‌های مختلفی را در جمله بگیرد و به طرق مختلف استفاده شود. 
آثار کُدَبی
کُدبیات‌شناس	کُدبیات‌پژوه	کُدبیاتی	مدرس کُدبیات
مؤلف کُدبی	کُدبیات فارسی	داستان کُدبی	کُدبیّت
کُدبیات زنان
دوران پیشاکُدبی	پساکُدبیات	نقد کُدبی	تحقیقات کُدبی	نظریۀ کُدبی
2. نقد و پاسخی بر واژۀ پیشنهادی
2.1. تخریب واژۀ ادبیات
کلمۀ ادبیات تاریخچه‌ای طولانی در ذهن مخاطب فارسی‌زبان دارد و هرگونه تغییر در حرف و صوت آن، می‌تواند واکنش منفی دوستداران فرهنگ و ادب ایران را در پی داشته باشد. نپذیرفتن اصطلاح کدبیات، به‌قصد جلوگیری از تخریب صوری واژه ادبیات، فرضی محتمل است. با این حال، کدبیات به دایره واژگان فارسی اضافه می‌شود و جای ادبیات را نمی‌گیرد. به‌علاوه که از تغییر صوری واژه ادبیات می‌توان جانب توسع را گرفت و نه تخریب.
2.2. وام‌واژۀ کد
ایراد دیگری که ممکن است برخی متوجه این واژه‌سازی بدانند، استفاده از کلمۀ انگلیسی کُد است. درواقع با پذیرفتن کدبیات، فرزندی ناخالص به گنجینۀ واژگان فارسی اضافه می‌شود. 
اول آنکه، این واژه در فرهنگ بزرگ سخن، ذیل مدخل «کُد» تعریف شده است (سخن. «کُد»). ورود یک واژه به فرهنگ‌لغت‌های معتبر، نشان از روایی و پذیرش آن دارد. دوم آنکه، درهم‌تنیدگی کد در ادبیات، استقلال صوری این واژه را از بین می‌برد و درنهایت هویت تازه‌ای از آن افاده می‌شود. سوم آنکه، این وام‌واژه علاوه‌بر کسب یک مدخل مستقل در فرهنگ بزرگ سخن، به‌دفعات در بیان روزمرۀ فارسی‌زبانان استفاده شده و به دلیل ساخت کوتاه خود، در ترکیب‌های مختلفی با واژگان فارسی به‌کار رفته است. کد ملی، کدنویسی، کدگذاری و کددادن نمونه‌ای از این کاربردهاست. موتور جست‌وجوی گوگل، (اختصاصاً برای واژۀ «کد» و صرفاً در جغرافیای ایران و محتواهای فارسی در بازۀ زمانی از آغاز تا زمان نوشتن این مطلب، دی‌ماه 1403) 259 میلیون نتیجه را فهرست می‌کند. این عددی بسیار بالاست و نشان از رواج چشم‌گیر آن در رفتار زبانی فارسی‌زبانان -حداقل در سطح وب- دارد. پهنۀ پذیرش و رواج آن زمانی مشخص می‌شود که دریابیم در شرایط مشابه جست‌وجو، واژۀ «فارسی» 319 میلیون، واژۀ «ادبیات» 87 میلیون و 600 هزار و واژۀ «کلمه» 71 میلیون نتیجه را نشان می‌دهند. 
2.3. انقطاع پیوستگی تاریخی واژه ادبیات در زیست‌بوم‌های مختلف
با تسامح و به‌طور کلی، ما در طول تاریخ یک ادبیات و سه زیست‌بوم را تجربه کرده‌ایم؛ ادبیات شفاهی، مکتوب و الکترونیک. از این منظر، واژۀ پیشنهادی کُدبیات با تک‌ساختی‌شدن، هسته‌بودن خود را در ترکیب‌های وصفی بالا از دست داده و در بررسی‌های تاریخی و سیر تطور زیست‌بوم‌های ادبی، جایگاه ثابت واژۀ ادبیات مخدوش می‌شود.
با این حال، با مشخص‌نبودن مرزهای ادبیات الکترونیک با سایر هنرهای دیجیتال و حتی تشکیک در اینکه ادبیات الکترونیک یک هنر کلامی‌ست، می‌توان گفت از دست‌رفتن جایگاه ثابت واژۀ ادبیات و بیرون‌افتادن از دایرۀ مقایسه با همتایانش، چندان بی‌توجیه نباشد. به‌‌علاوه، می‌توان در مقام مقایسه و برای حفظ مخرج مشترک، از ادبیات الکترونیک هم استفاده کرد.
2.4. محدودشدن دایرۀ ادبیات الکترونیک با منحصرشدن در کد
ادبیات الکترونیک به‌عنوان یک زمینۀ نوظهور در حال دست‌وپنجه‌نرم‌کردن برای تعیین حدود و ثغور خود است. از دهۀ 1990 به بعد تلاش‌های مختلفی برای مرزبندی آن با سایر هنرهای دیجیتال صورت گرفته است. همچنین رواج اینترنت و به‌دنبال آن، تارنماها و شبکه‌های اجتماعی بر پیچیدگی این موضوع افزوده است. به‌طور مثال، پژوهش‌گرانی چون کتی اینمان برنز ، تحقیقاتی را در آثار ادبی اینستاگرامی آغاز کرده‌اند و سعی دارند آن‌ها را نیز به‌عنوان زیرمجموعه‌ای از ادبیات الکترونیک معرفی کنند.  ممکن است برخی ایراد بگیرند، کدبیات به آن دسته از آثار ادبی الکترونیکی اشاره دارد که مستقیماً از طریق کد و برنامه‌نویسی اجرا شده باشند و سایر گونه‌های دیجیتالی که در شبکه‌های اجتماعی و... هستند را شامل نشود.
با این حال، در جهان دیجیتال نمی‌توان نرم‌افزار و برنامه‌ای را تصور کرد که به‌طور مستقیم یا غیرمستقیم با کد مرتبط نباشد. کُد جزء اجتناب‌ناپذیر جهان دیجیتال است. دستگاه‌های رایانشی برای نمایش و تکوین اثر ادبی، باواسطه یا بی‌واسطه به کد متکی هستند. بنابراین، -با فرض پذیرفتن آراء محققانی چون اینمان برنز- شبکه‌های اجتماعی نیز که به‌عنوان ناشران آثار ادبی الکترونیک نقش ایفا می‌کنند، باز هم خود به کُد متکی هستند. به‌علاوه که محتواهای ادبی موجود در این شبکه‌های اجتماعی نیز، فرایند کُدانتقالی  (تبدیل متن و ایده‌های انسانی به کدهای قابل فهم برای ماشین  و سیر معکوس آن تا نمایش محتوا یا دریافت نتیجۀ دستور خواسته‌شده) را طی می‌کنند. این توضیحات برای برنامه‌های اختصاصی نویسندگی تعاملی و مشارکتی از قبیل twine  نیز (کاربر در آن‌ها هیچ ارتباطی مستقیمی با کد پیدا نمی‌کند)، صادق است. 
 

















فصل اول: 
کالبدشکافی امر کُدَبی؛ مبانی، سازوکارها و پیامدهای زیباشناختی
 
  
1.1. درآمد
اگر با ابزارهای تحلیلیِ برآمده از سنتِ ادبیات چاپی به سراغ کُدَبیات رویم، با بن‌بست‌های نظری و تحلیلی روبه‌رو می‌شویم. این بن‌بست، بیش از آنکه از پیچیدگی ذاتی این هنر ادبی نوظهور ناشی شود، از نارسایی چارچوب‌های مفهومی موجود ریشه می‌گیرد. کُدَبیات، بیش و پیش از آنکه یک سکوی ادبی جدید باشد، یک دگرگونی معرفت‌شناختی‌ست که ما را وادار می‌سازد در بنیادی‌ترین مفروضاتمان دربارۀ متن، مؤلف و مخاطب بازنگری کنیم. از این‌رو، بدون پی‌افکنی یک پایۀ نظری مستحکم که بتواند این دگرگونی‌ها را تبیین کند، هرگونه تحلیل صوری این آثار، به گزارش صِرف و سطحی‌نگری محکوم خواهد بود.
این فصل، در پی شناسایی چارچوب تحلیلی مناسبی‌ست که برای شناخت عمیق‌تر این زیست‌بوم ادبی نوین، ضروری‌ست. این بررسی عمیق، در چند مسیر پی گرفته خواهد شد. بحث را نخست با کاوش در بنیادهای فلسفی و شناختی آغاز می‌کنیم تا نشان دهیم این پدیده چگونه در هم‌تکاملی با فناوری، درک ما را از «سوژۀ انسانی»، «عاملیت» و «بدن» بازتعریف می‌کند. سپس، ریشه‌های این پدیدۀ نوظهور، در خواهش‌ها و آرزوهای پیشادیجیتالِ جنبش‌های آوانگارد ردیابی می‌شود. پس از طی‌نمودن این گام، کالبد مادی و فناورانۀ این موجودیت -در مقایسه با دو بدن پیشین- تبیین خواهد شد. در قدم بعد، تجربۀ مواجهه با این بدن مورد بررسی قرار می‌گیرد تا مشخص شود چگونه کنش خواندن به یک «سخت‌پیمایی» در هزارتوی سایبرمتن بدل می‌شود و پیامدهای زیباشناختی نوظهوری را به ارمغان می‌آورد. در نهایت، این کالبدشکافی با بررسی موجودیت شکننده و میرای این بدن دیجیتال و چالش‌های بایگانی و انقضاءپذیری آن به پایان می‌رسد. پی‌ریزی این شالودۀ نظری، پیش‌شرط ضروری برای دست‌یابی به فهمی عمیق از ماهیت، گونه‌ها و چالش‌های این حوزۀ نوظهور است.
1.2. بنیادهای فلسفی و شناختی
1.2.1. تکنوزایی 
آن‌‌گونه که مطالعات تاریخِ اندیشه نشان می‌دهد، به‌ویژه ذیل سنت فلسفی دکارتی، گرایشی نیرومند به ایجاد دوگانه‌ای قاطع میان انسان و جهان پیرامون او وجود داشته است. این دوگانه‌انگاری، انسان را به‌مثابۀ سوژه‌ای اندیشَنده، خودآگاه و مستقل، در برابر اُبژه‌های مادی و فاقد آگاهی، از جمله ابزارها و فناوری‌ها، قرار می‌دهد. بر اساس این انگاره -که حال می‌توانیم آن را تقلیل‌گرایانه بدانیم- فناوری صرفاً مفعول/ابزاری خنثی و بیرونی‌ست که در یدِ اختیار انسانِ مقتدرِ فاعل قرار می‌گیرد تا اهداف او را محقق سازد. این تصویرِ آشنا، تصویری از انسانی‌ست که گویی از برجی بلند به جهان اُبژه‌ها می‌نگرد؛ جهانی که صرفاً مادۀ خامی برای تحقق ارادۀ اوست. این نگرش، از یک‌سو، به انسان یک خودپندارۀ استعلایی و مستقل می‌بخشد، و از سوی دیگر، هرگونه عاملیت یا تأثیری را از جهان ابزاری و فناورانه سلب می‌کند. چنین نگاه و رویکرد ساده‌انگارانه‌ای، در ریشه‌های فلسفی و معرفت‌شناختی ما جای گرفته و برای دهه‌ها، تحلیل ما از رابطۀ انسان و ابزار را تحت‌الشعاع قرار داده‌ست. درواقع این تلقی، پیچیدگی دیالکتیکی و برهم‌کنش عمیقی را که همواره میان انسان و مصنوعاتش برقرار بوده، نادیده می‌گیرد. تاریخ نه گواهی بر استعلای انسان بر ابزارهایش، که روایتی مشحون از هم‌بستگی، هم‌تکاملی و درهم‌تنیدگی جدایی‌ناپذیر این دو است. این برهم‌کنش، آن‌چنان عمیق و قوام‌بخش بوده است که می‌توان تاریخ انسان را تاریخ همین هم‌سازی سرنوشت‌ساز دانست؛ ؛ ما ابزارها را شکل می‌دهیم و ابزارها نیز متقابلاً شیوه‌های بودن، اندیشیدن و زیستن ما را از نو صورت‌بندی می‌کنند. این همان رابطۀ دوطرفه‌ای است که برنارد استیگلر ، نظریه‌پرداز برجستۀ تکنولوژی، آن را در یک عبارت فشرده خلاصه می‌کند: «ابداع انسان توسط امر فنی، و ابداع امر فنی توسط انسان. ابزار هم ابداع‌کننده است و هم ابداع‌شده» (Stiegler, 1998: 137). هر ابزار جدیدی که خلق می‌کنیم، علاوه‌بر جهان، به‌طور بازگشتی، خودِ ما را نیز بازآفرینی می‌کند و مرز میان «درون» و «برون» آدمی را به چالش می‌کشد.
کاترین هِیلز ، نظریه‌پرداز برجستۀ کُدَبیات، در چارچوب نظری منسجمی به نام «تکنوزایی»، به تبیین و صورت‌بندی این موضوع می‌پردازد که چرا باید در مرزکشی مرسوم میان آفریننده/صانع/انسان و آفریده/مصنوع/ابزار تجدیدنظر کنیم. هِیلز، تکنوزایی را «این ایده که انسان و ابزارها هم‌تکامل یکدیگرند» (Hayles, 2012: 10) معرفی می‌کند. درواقع، تکنوزایی بیانگر این است که انسان، هیچ‌گاه یک موجودیت مستقل و ثابت نبوده است؛ او در تعامل پیوسته با ابزارهایش، در یک «شوند» (= فرایندِ شدن) دائمی قرار داشته است. انسان‌شناسان این موضوع را نه پدیده‌ای مختص به عصر دیجیتال، که یک اصل ثابت انسان‌شناختی و روندی جاری در سراسر تاریخ بشر می‌دانند. تکنوزایی، یک حلقۀ بازگشتی  پویا و بی‌پایان است که ابداعات فناورانه مدارهای عصبی، قابلیت‌های شناختی و حتی ساختار فیزیکی انسان را تغییر می‌دهند و این تغییرات در آدمی نیز، زمینه‌ساز ابداعات فناورانۀ جدیدتر می‌شود. به زبان ساده، ما ابزارها را می‌سازیم و ابزارها ما را می‌سازند و این چرخه بی‌پایان است. این «شوند» (= فرایندِ شدن) عمدتاً از طریق تغییرات اپی‌ژنتیک  رخ می‌دهد؛ یعنی تغییراتی که از طریق محیط -و نه ژنتیک- و در پاسخ به آن آغاز شده و منتقل می‌شوند و به همین دلیل بسیار سریع‌تر از تکامل ژنتیکی عمل می‌کنند. هِیلز تأکید می‌کند که این پویایی، یک «مارپیچ صعودی بازگشتی»  است که اندی کلارک  ، فیلسوف علوم شناختی، آن را «علیت متقابل مستمر»  می‌نامد (Hayles, 2012: 10). 
این نظرگاه، ریشه در مفهوم «اثر بالدوین»  دارد که در اواخر قرن نوزدهم مطرح شد. اثر بالدوین توضیح می‌دهد که چگونه رفتارهای آموخته‌شده یا تغییرات در محیط یک گونه، می‌تواند به انتخاب و تثبیت سریع‌تر جهش‌های ژنتیکی که از آن رفتارها پشتیبانی می‌کنند، منجر شود. به عبارت دیگر، این مفهوم بیان می‌کند که چگونه یک گونه می‌تواند با بازمهندسیِ محیط خود، گسترش یک جهش ژنتیکی را تسریع بخشد (Hayles, 2012: 10). هِیلز با نگاه به همین موضوع، استدلال می‌کند که تعامل انسان با ابزارها نه از لونِ تغییرات آهستۀ ژنتیکی، بلکه از لونِ تغییرات سریع «اپی‌ژنتیک» است. به طور مثال، «استنلی امبروز  ]...[ ساخت ابزارهای ترکیبی (ابزارهایی با بیش از یک بخش، مانند تبر سنگی) را به افزایش سریع ناحیۀ بروکا در مغز و در نتیجه، گسترش و توسعۀ زبان مرتبط دانسته است» (Ambrose, 2001: 291). این کشف نشان می‌دهد که توانایی ما برای ساختن یک جملۀ دستوری پیچیده، با توانایی ما برای سوارکردن یک دستۀ چوبی بر روی یک سنگِ تیز، ریشه‌های عصب‌شناختی مشترکی دارد. در مقابل، همین ابزارها با فراهم‌آوردن امکان دسترسی به منابع غذایی جدیدتر و غنی‌تر (مانند مغز استخوان)، انرژی لازم برای رشد بیشتر مغز را تأمین کردند. به این ترتیب، انسان و ابزار سنگی‌اش، در یک هم‌دستی تکاملی، یکدیگر را به پیش راندند و هم‌دیگر را به صورت‌بندی‌های جدیدی از زیست و شناخت رهنمون ساختند.
این هم‌دستی تکاملی، با ابداع خط، جهشی معرفت‌شناختی را تجربه کرد. خط، صرفاً روشی برای ثبت کلام نبود؛ خط با برون‌سپاری حافظه، مغز را از بار سنگین به‌خاطرسپردن حجم عظیمی از اطلاعات رهانید و ظرفیت‌های شناختی آن را برای فعالیت‌های جدیدی چون تفکر انتزاعی، تحلیل منطقی و نقد موشکافانه آزاد ساخت. اونگ در شفاهیت و سواد: فناوری‌مندشدنِ کلمه اشاره می‌کند که چگونه هر فناوری نوشتاری، از میخ و قلم تا ماشین‌تحریر و رایانه، تجربۀ ذهنی و بدنی نویسنده را شکل داده‌اند و نهایتاً بر نوع و محتوای متنی که تولید شده، تأثیر خود را گذاشته‌اند. او نشان می‌دهد که چگونه، اذهانی که در فرهنگ شفاهی برای بقا به تکرار، وزن، قافیه و شگردهای حافظه‌مدار متکی بودند، جای خود را به اذهان تحلیلی و فردگرایِ برآمده از فرهنگ مکتوب دادند (Ong, 2002 :34-78). درواقع کتاب چاپی، با استانداردسازی دانش و تسریع گردش اطلاعات، در مقیاسی بی‌سابقه، به شکل‌گیری مفاهیم مدرنی چون «فردگرایی»، «علم مدرن» و «سوژۀ مؤلف» یاری رساند. همان‌طور که مارک رُز ، نظریه‌پرداز برجستۀ ادبی و مورخ، در کتاب مؤلفان و مالکان  نشان داده است، مفهوم «مؤلف» به‌عنوان یک نابغۀ اصیل و مالک اثرش، بدون وجود یک رسانۀ پایدار و قابل تکثیر مانند کتاب چاپی، اساساً نمی‌توانست شکل بگیرد (Rose, 1995: 89). 
این سیر تاریخی، به ما یادآور می‌شود که در هر مقطع زمانی، انسان و فناوری، در یک رابطۀ جدایی‌ناپذیر با هم زیسته‌اند و تلاش برای تفکیک آن‌ها، نادیده‌گرفتن بخش مهمی از ماهیت انسان است. در واقع، انسان به‌عنوان «ابزارساز»  مضاف‌بر این‌که ابزارها را می‌سازد، خود را نیز از طریق این فرایند بازآفرینی می‌کند. هم‌تکاملی میان انسان و ابزارها تا آن‌جا میان دیرینه‌شناسان و انسان‌شناسان به یک اصل بدل شده که به گفتۀ هِیلز طرح این پرسش که کدام‌یک بر دیگری اولویت دارد، مانند جدال بر سر تقدم مرغ یا تخم‌مرغ است (Hayles, 2008: 108). درواقع اولویت‌دادن یک جزء بر دیگری در یک سیستم هم‌تکاملی، به معنای نادیده‌گرفتن ماهیت خودِ سیستم است.
هِیلز با رهگیری تحولات معاصر، استدلال می‌کند که ما امروز در میانۀ یکی از قدرتمندترین و سریع‌ترین چرخه‌های تکنوزایی در تاریخ به سر می‌بریم. او معتقد است «با فراگیرترشدن رسانه‌های دیجیتال ]...[ آن‌ها ما را به سمت ارتباطات سریع‌تر، جریان‌های اطلاعاتی شدیدتر و متنوع‌تر، و یکپارچگی بیش‌تر میان انسان‌ها و ماشین‌های هوشمند سوق می‌دهند. این تغییرات محیطی، پیامدهای عصب‌شناختی قابل توجهی دارند» (Hayles, 2012: 11). این تعامل روزمره و تنگاتنگ ما با ماشین‌های هوشمند، شبکه‌های اطلاعاتی و محیط‌های مجازی، در حال بازسیم‌کشی  اساسی ساختارهای شناختی ماست. هِیلز این فرایند را این‌گونه توصیف می‌کند: «پژوهش‌ها نشان می‌دهد که خرده‌عادت‌های تعامل ما با وب -کلیک‌کردن موش‌واره، حرکت‌دادن مکان‌نما و غیره- در بازآموزی یا دقیق‌تر، بازبهره‌گیری از مدارهای عصبی ما فوق‌العاده مؤثرند؛ به طوری که این تغییرات دیگر صرفاً روان‌شناختی نیستند و می‌توانند فیزیکی نیز باشند» (Hayles, 2012: 2).
یکی از بارزترین نمودهای این تکنوزایی معاصر، گذار از شیوۀ توجهی‌ست که هِیلز آن را دوقطبیِ «توجه عمیق»  و «توجه برفراز»  می‌نامد. «توجه عمیق»، محصول فرهنگ چاپی و تمرکز طولانی بر یک موضوع واحد است. این همان حالتی‌ست که هنگام خواندن یک رمان کلاسیک تجربه می‌کنیم. هِیلز آن را این‌گونه تعریف می‌کند: «]این نوع توجه[ با یک جریان اطلاعاتی واحد سروکار دارد، بر روی یک ابژۀ فرهنگی واحد برای مدتی نسبتاً طولانی تمرکز می‌کند و آستانۀ تحمل بالایی برای یکنواختی دارد.» (Hayles, 2012: 12). در مقابل، «توجه برفراز» که محصول محیط‌های رسانه‌ای دیجیتال است، این‌گونه مشخص می‌شود: «دارای آستانۀ تحمل پایینی برای یکنواختی‌ست، به‌طور منعطف میان جریان‌های اطلاعاتی مختلف جابه‌جا می‌شود و سطح بالایی از تحریک را ترجیح می‌دهد» (Hayles, 2012: 12). این تغییر در شیوۀ توجه نشانه‌ای از یک انطباق عصب‌شناختی با محیطی‌ست که در آن، توانایی مدیریت چندین جریان اطلاعاتی به‌طور همزمان، به یک مزیتِ بقا تبدیل شده است. ما به‌عنوان انسان‌های قرن بیست‌ویکم، از طریق ابزارهای دیجیتال، به‌طور مداوم در حال تمرین «توجه برفراز» هستیم؛ از جابه‌جایی میان پنجره‌های متعدد مرورگر تا مدیریت اعلان‌ها و پاسخ به پیام‌ها، مغز ما دائماً در حال یادگیری یک روش جدید برای پردازش اطلاعات است. این نوع توجه، -در کنار مخاطراتی که دارد- به ما این امکان را می‌دهد تا با حجم عظیمی از داده‌ها در زمانی کوتاه تعامل کنیم.
با این مقدمات باید گفت، پذیرش چارچوب تکنوزایی، بیش از یک انتخاب نظری، یک ضرورت تحلیلی برای مواجهه با پدیده‌های فرهنگیِ عصر دیجیتال است. این دیدگاه ما را وامی‌دارد تا از پرسش ساده‌انگارانۀ «فناوری با ادبیات چه می‌کند؟» فراتر رفته و به پرسش عمیق‌تر و بنیادین‌تری بیاندیشیم: «در چرخۀ هم‌تکاملی انسان و رایانه، چه صورت‌های جدیدی از شناخت، عاملیت، متن و امر ادبی در حال ظهور است؟». کُدَبیات، که در این زیست‌بوم نوظهور متولد شده و قوام می‌یابد، نه یک ژانر تجربیِ حاشیه‌ای، که یکی از گویاترین تجلیات و شاید آزمایشگاه اصلی این فرایند تکنوزایی‌ست. فهم آن نیز، لاجرم، مستلزم کنارگذاشتن دوگانه‌انگاری انسان/ابزار است. پذیرش این واقعیت که با تغییر سکوی ادبیات از کاغذ به پیکسل، خودِ انسانِ چاپی (انسانی که در هم‌تکاملی با ابزارهای چاپ شکل گرفته‌ست) و تمامی سازوکارهای شناختی و خلاقانۀ او دست‌خوش تحولی جدی می‌شود، گام نخست برای ورود به این قلمرو جدید است.
1.2.2. هم‌بستۀ شناختی  انسان و رایانه
اگر بپذیریم که انسان در یک هم‌تکاملیِ گریزناپذیر با مصنوعات فناورانه‌اش قوام می‌یابد، دیگر نمی‌توان از «سوژۀ انسانیِ» یک‌پارچه، مستقل و خودبسنده‌ای سخن گفت که از برجِ عاجِ آگاهی خویش بر جهانِ اُبژه‌ها می‌نگرد. این تصویرِ آشنا و میراث فلسفۀ مدرن که سوژه را به‌مثابۀ مالک انحصاری خودآگاهی و اراده می‌دید، در برابر واقعیتِ زیستۀ عصر رایانش رنگ باخته و ما را با پرسشی حیاتی روبه‌رو می‌کند: اگر فاعلِ شناسایی و کنش، دیگر آن انسانِ خودبسنده و مستقل نیست، پس واحد شناسای نوین ما چیست؟ درحالی‌که مرزهای میان ذهن آدمی و ماشین، بیولوژی و سیلیکون، در حال فروریختن است، چه نامی می‌توان بر این موجودیت ترکیبی و نوظهور نهاد؟.
پاسخ کاترین هِیلزبه این بحران، در چارچوب نظری دیگری به نام «هم‌بستۀ شناختی» نهفته‌ست. این چارچوب، فهم و نظمی دیگر از «تفکر» و «عاملیت» در جهان دیجیتال پی می‌ریزد و واحد شناسا را به جای «انسان» و «ماشین»، سیستمی پویا و توزیع‌شده می‌انگارد که از ائتلاف هر دو شکل گرفته است. هِیلز این سیستم‌های پیچیده را «هم‌بستۀ شناختی» می‌نامد و بر این نکته تاکید دارد که «از آن‌جا که انسان‌ها و نظام‌های فنی در یک هم‌بستۀ شناختی به یکدیگر متصل هستند، تصمیمات شناختی هر یک بر دیگری تأثیر می‌گذارد» (Hayles, 2017: 118-119). هِیلزواژۀ «هم‌بسته» را از سنت فلسفی دلوز  و گاتاری  وام گرفته است. این دو فیلسوف، با نقد ساختارگرایی، این واژه را برای توصیف روابط پویا و غیرخطی ارائه کردند. «هم‌بسته» برخلاف واژه‌هایی مانند «سیستم» یا «شبکه»، به ماهیتی پویا، ناهمگون و همواره در حال «شدن» اشاره دارد. یک هم‌بسته، مجموعه‌ای از اجزای ازپیش‌تعریف‌شده نیست که صرفاً به هم متصل شده باشند؛ موجودیتی‌ست که اجزای آن در حین ورود به این هم‌بستگی، ماهیت یکدیگر را تغییر داده و یک کلِ نوظهور را خلق می‌کنند. هِیلز این پویایی را این‌گونه توصیف می‌کند: «هم‌بسته‌ها، در مقابل [شبکه‌ها]، امکان نوعی پیوستگی و تنیدگیِ تنانه، به‌معنای آمیخته با گوشت‌وپوست، را ایجاد می‌کنند؛ درهم‌تنیدنی از جنس لمس‌کردن، درهم‌آمیختن، دفع‌کردن، و جهش‌یافتن» (Hayles, 2017: 118). این توصیف، بر کنش متقابل و تأثیر متقابل اجزا بر یکدیگر تأکید دارد، نه بر یک رابطۀ سلسله‌مراتبی یا صرفاً مکانیکی. در چارچوب هم‌بستۀ شناختی، انسان و ماشین در یک رابطۀ دیالکتیکی قرار می‌گیرند که جمع آن، فراتر از مجموع اجزاست. این دیدگاه ما را از مدل‌های خطی علت و معلولی فراتر می‌برد و به سوی فهمی از علیّت چرخه‌ای و بازگشتی رهنمون می‌شود.
برای تبیین هم‌بستۀ شناختی، هِیلز «شناخت»  را از «آگاهی»  جدا می‌سازد. این تمایز، یک گذار معرفت‌شناختی‌ست. در سنت غرب، این دو مفهوم تقریباً مترادف پنداشته شده‌اند؛ گویی هر آنچه شناختی‌ست، باید در روشناییِ آگاهی رخ دهد. اما هِیلز، با تکیه‌بر پژوهش‌های علوم‌شناختی و عصب‌شناسی، این فرض را در هم می‌شکند. او در تمایزگذاری میان این دو، «تفکر»  را به عملیات‌های سطح بالای ذهنی مرتبط‌با «آگاهی» منحصر می‌کند و در مقابل بیان می‌دارد که «شناخت، ظرفیتی بسیار گسترده‌ترست که تا حدی در تمام اشکال حیات بیولوژیک و بسیاری از نظام‌های فنی حضور دارد» (Hayles, 2017: 15).
بخش عظیمی از پیچیده‌ترین کنش‌های شناختی ما، در ساحتِ پهناور «ناآگاه شناختی»  رخ می‌دهد. این همان ساحتی‌ست که به ما امکان می‌دهد بی‌آنکه به قواعد بیندیشیم، به زبان مادری سخن بگوییم یا هنگام راه‌رفتن، تعادل خود را حفظ کنیم. این فرایندها، شناختی هستند -یعنی شامل پردازش اطلاعات، تفسیر و عمل بر اساس آن‌اند- اما آگاهانه نیستند. هِیلز کارکردهای اصلی این ساحت را چنین مواردی برمی‌شمارد: «یکپارچه‌سازی نشان‌گرهای بدنی ]...[، ترکیب ورودی‌های حسی ]...[، پردازش اطلاعات بسیار سریع‌تر از توان آگاهی، [و] تشخیص الگوهایی که برای آگاهی، بیش‌ازحد پیچیده و ظریف هستند» (Hayles, 2017: 10). به یک معنا، مهم‌ترین کارکرد شناختِ ناآگاه، محافظت از آگاهی‌ست؛ این ساحت، حجم عظیمی از اطلاعات ورودی را پردازش و فیلتر می‌کند تا آگاهی، با ظرفیت محدود و سرعت پایین خود، دچار فروپاشی نشود.
این‌جاست که پیوند میان ما و ماشین‌ها آشکار می‌شود. ماشین‌های رایانشی نیز، به نوبۀ خود، قهرمانانِ بلامنازعِ همین نوع شناختِ ناآگاه هستند؛ آن‌ها الگوهایی را در تریلیون‌ها بیت  داده تشخیص می‌دهند که از دسترس آگاهی انسان خارج است، اما این کار را بدون ذره‌ای تجربۀ حسی یا خودآگاهی انجام می‌دهند. درست مانند شناخت ناآگاه انسانی که اطلاعات را برای آگاهی فیلتر می‌کند، سیستم‌های فنی نیز با پردازش سریع داده‌های عظیم، بار پردازشی را از روی ذهن آگاهِ انسان برمی‌دارند. هِیلز این شباهت و هم‌سانی را این‌گونه بیان می‌کند: «همانند شناختِ ناآگاه انسانی، شناخت فنی نیز اطلاعات را سریع‌تر از آگاهی پردازش می‌کند، الگوها را تشخیص می‌دهد و استنتاج می‌کند» (Hayles, 2017: 11). این هم‌سانی در کارکرد، تصادفی نیست؛ نتیجۀ «برون‌سپاری فرایندهای شناختیِ انسانی» به ماشین‌هاست. به بیان دیگر، «نباید تعجب کرد که شناخت‌های ناآگاه انسانی و فنی ویژگی‌های مشترکی دارند، زیرا مغزها (که شناخت ناآگاه را در عملیات خود به کار می‌گیرند) آن‌ها را طراحی کرده‌اند» (Hayles, 2017: 25). این هم‌پوشانی، مبنای نظری لازم برای توصیف یک هم‌بستگی میان انسان و ماشین را فراهم می‌کند.
هم‌بستۀ شناختی مفهومی‌ست که در آن، این دو نوع شناخت -شناختِ آگاه و ناآگاهِ انسان و شناختِ صرفاً ناآگاهِ ماشین- با یکدیگر ترکیب می‌شوند تا یک فراموجودیتِ شناختی را خلق کنند. در این چارچوب، «هم‌بستۀ شناختی بر جریان اطلاعات در یک سیستم و انتخاب‌ها و تصمیماتی که آن جریان را خلق، اصلاح و تفسیر می‌کنند، تأکید دارد» (Hayles, 2017: 116). به‌عنوان مثال،راننده‌ای که به کمک سیستم مسیریاب مسیر خود را پیدا می‌کند، تنها با اتکاء به آگاهی خود رانندگی نمی‌کند؛ بلکه بخشی از یک هم‌بستۀ شناختی‌ست که در آن، قصدِ آگاهانۀ او (رفتن به یک مقصد خاص) با شناختِ ناآگاه و بلادرنگِ الگوریتم‌ها (تحلیل ترافیک و بهینه‌سازی مسیر) ترکیب می‌شود. در این حالت، تفکر و تصمیم‌گیری، دیگر رویدادی محصور در جمجمه نیست، جریانی‌ست که در سراسر این شبکه توزیع شده است. این چارچوب، آن‌گونه که هِیلز در پساچاپ  آشکار می‌سازد، حتی بر سنتی‌ترین ابژۀ مطالعاتی ما، یعنی کتاب چاپی نیز سایه افکنده است. کتاب امروزی، خود محصول یک هم‌بستۀ شناختی‌ست که از نرم‌افزارهای صفحه‌آرایی، الگوریتم‌های قیمت‌گذاری آنلاین و شبکه‌های آماد  هوشمند تشکیل شده است. در نتیجه، حتی خواندن یک کتاب چاپی نیز، فرایندی‌ست که درون یک هم‌بستۀ شناختیِ بزرگ‌تر روی می‌دهد.
بنابراین، برای ادبیات‌شناسی که اکنون در آستانۀ فهم پدیده‌ای چون کُدَبیات ایستاده، پذیرش این چارچوب، یک ضرورت است. کُدَبیات آن حوزه‌ای‌ست که در آن، این هم‌بستگیِ پنهان، خود را به شکلی ساختاری و زیبا‌شناختی متجلی می‌سازد. این سکوی تازه ادبیات، به جای پنهان‌کردن نقش ماشین، آن را به‌عنوان یک جزء اساسی در فرایند تولید و دریافت معنا برجسته می‌کند. در کُدَبیات، مؤلف دیگر یک موجودیت منفک نیست؛ قطبِ انسانیِ یک هم‌بستۀ تألیفی‌ست که با ابزارهای برنامه‌نویسی، پایگاه‌های داده و رابط‌های کاربری تعامل دارد. به همین ترتیب، مخاطب نیز یک دریافت‌کنندۀ منفعل نیست؛ قطبِ انسانیِ یک هم‌بستۀ تفسیری‌ست که معنا را در تعامل با منطق محاسباتی متن شکل می‌دهد. برای تحلیل آثار کُدَبی، دیگر نمی‌توان به ابزارهای تحلیلیِ برساخته از «سوژۀ یکپارچه» بسنده کرد. «هم‌بستۀ شناختی» آن کلیدواژۀ نظری‌ست که به ما اجازه می‌دهد تا از این آستانه عبور کرده و معماری این جهان کُدَبی نوین را با ابزاری متناسب با خودش واکاوی کنیم. این چارچوب، به طور خاص، به ادبیات‌شناس امکان می‌دهد -به همان اندازه که به ساختار روایی و زبانی توجه می‌کند- فرایندهای تولید متن را در سطح کد، داده، رابط کاربری و... مورد مطالعه قرار دهد و از این طریق، به فهمی جامع‌تر از چگونگی شکل‌گیری امر ادبی در عصر دیجیتال دست یابد و کُدَبیات‌شناس شود.
1.2.2.1. شناخت توزیع‌شده 
پذیرش چارچوب «هم‌بستۀ شناختی»، ما را ناگزیر به بازنگری در بنیادی‌ترین فرض خود دربارۀ محل وقوع اندیشه می‌کند. اگر واحدِ فاعلِ شناسایی، دیگر آن سوژۀ انسانیِ محصور در پوست خود نیست، پس «تفکر» نیز نمی‌تواند رویدادی باشد که صرفاً در فضای میان دو گوش رخ می‌دهد. این‌جاست که با ایدۀ چالش‌برانگیزِ برآمده از دل دانش رایانیک/سایبرنتیک  و علوم شناختی روبه‌رو می‌شویم: مفهوم «شناخت توزیع‌شده». این مفهوم، پیش از هِیلز توسط نظریه‌پردازانی چون ادوین هاچینز  و حتی به‌صورت ضمنی توسط متفکرانی چون گریگوری بیتسون  بسط یافته بود. بیتسون یکی از پیشگامان اصلی سایبرنتیک بود که ایده‌هایش بنیان نظری این نوع تفکر را فراهم کرد. او با طرح پرسش کوآن‌مانند  و مشهور خود، «آیا عصای مرد کور بخشی از خودِ اوست؟»، دقیقاً مرزهای خودبسندۀ سوژه را به چالش کشید  (Bateson, 1972: 251). پاسخ سایبرنتیکی به این پرسش، یک «بله» قاطع است؛ زیرا عصا صرفاً یک شیء خارجی نیست، بلکه بخشی از یک حلقۀ بازخورد اطلاعاتی‌ست که به مرد کور اجازه می‌دهد جهان را «بشناسد». شناخت، در این دیدگاه، در کل این سیستمِ «مرد-عصا» توزیع شده است.
دیدگاه «شناخت توزیع‌شده»، مدل سنتی «جعبه‌سیاه مغز» یا آنچه دنیل دنت  آن را «تئاتر دکارتی» می‌نامد -یعنی تصویری از یک «خودِ» کوچک که در مرکز مغز نشسته و به تماشای جهان می‌پردازد- را به چالش می‌کشد. این دیدگاه استدلال می‌کند که فرایندهای شناختی، ذاتاً مرزهای جمجمه را درمی‌نوردند و در یک شبکۀ پیچیده میان مغز، بدن، مصنوعات و محیطِ پیرامون توزیع می‌شوند. در این مدل، «واحد تحلیل شناختی» دیگر یک فرد تنها نیست، کلِ آن سیستمی‌ست که برای حل یک مسئله یا انجام یک تکلیف، به‌صورت یک‌پارچه عمل می‌کند. در این چارچوب شناخت یک پدیدۀ درونی-بیرونی است که در آن، اطلاعات بین اجزای مختلف یک سیستم در گردش و پردازش است. این رویکرد، فهم ما را از پیچیدگی تفکر در دنیایی که به‌شدت با فناوری درآمیخته‌ست، تعمیق می‌بخشد.
برای روشن‌ترشدن این مفهوم از مثال خودِ ادوین هاچینز، در مطالعۀ کلاسیکش، شناخت در طبیعت، یاد می‌کنیم. هاچینز ایدۀ شناخت توزیع‌شده را با تحلیل فرایند ناوبری یک کشتی بزرگ نیروی دریایی تبیین می‌کند. او نشان می‌دهد که «شناختِ» لازم برای هدایت کشتی، در ذهن یک فرد واحد، مثلاً کاپیتان، قرار ندارد؛ این شناخت، در سراسر یک سیستم پیچیده توزیع شده است که شامل چندین خدمه، ابزارهای ناوبری (نقشه‌ها، قطب‌نماها، رادار)، رویه‌های ارتباطی میان افراد، و حتی ساختار فیزیکی خودِ کشتی می‌شود. «فکرکردن» در این‌جا، یک عمل جمعی و توزیع‌شده‌ست که هیچ‌یک از اجزاء به‌تنهایی قادر به انجام آن نیستند (Hutchins, 1996: 347-351).
این برون‌سپاریِ فرایندهای شناختی، پدیدۀ جدیدی نیست. یک منتقد ادبی که برای تبیین موضوعی غامض از قلم و کاغذ استفاده می‌کند، در حال توزیع بار شناختی میان حافظۀ فعال مغز خود و بازنمایی پایدار نمادها بر روی کاغذ است؛ «اندیشیدن» او در برهم‌کنش میان این دو عنصر رخ می‌دهد. هِیلز در چگونه پساانسان شدیم ، با اشاره به نقل‌قولی از فیزیکدان برندۀ جایزۀ نوبل، ریچارد فاینمن ، توضیح می‌دهد که چگونه وقتی یک مورخ به فاینمن می‌گوید که یادداشت‌هایش «سابقۀ» کار او هستند، فاینمن مخالفت می‌کند و می‌گوید: «نه، این خودِ کار کردن است. باید روی کاغذ کار کنی و این همان کاغذ است» (Hayles, 1999: 93). این دقیقاً به معنای آن است که «فکر کردن» فاینمن، در هم‌بستگیِ شناختیِ او و کاغذ رخ می‌دهند. 
حال در عصر دیجیتال، این فرایند به شکلی فزاینده تشدید شده و به قاعدۀ اصلی بدل گشته‌ست. پژوهشگری که با استفاده از یک پایگاه دادۀ آنلاین، مقاله‌ای را می‌یابد، به حافظۀ خود اتکا نمی‌کند؛ او قصد و پرسش خود را به یک هم‌بستۀ شناختی غول‌آسا برون‌سپاری می‌کند که حافظه‌اش در سرورها، منطقش در الگوریتم‌ها و بازوهایش در کابل‌های فیبر نوری توزیع شده است. شناخت در این‌جا، یک جریان سیال است که از قصد آگاهانۀ انسان آغاز، در مدارهای سیلیکونی، پردازش و دوباره در قالب اطلاعات معنادار به صفحۀ نمایشگر انسان بازمی‌گردد. این فرایند توزیع‌شده -در کنار تسهیل‌بخشی به امور- ماهیت خودِ تفکر را نیز تغییر می‌دهد. در این سیستم، تفکر به جای اینکه یک عمل درونی و فردی باشد، به یک عمل بیرونی و جمعی تبدیل می‌شود که در آن، واحدهای غیرانسانی نیز نقش فعالی در تولید خروجی شناختی ایفا می‌کنند. این بازتعریف از تفکر، پیامدهای گسترده‌ای برای حوزه‌هایی چون خلاقیت، حل مسئله و درک ما از دانش دارد.
اهمیت این مفهوم برای محقق کُدَبیات (کُدَبیات‌شناس) در این است که کُدَبیات، عرصۀ تجلی همین اصل توزیع‌شدگی شناخت و کنش است. در یک اثر کُدَبی، فرایند خواندن، تفسیر و ساختن روایت، یک فرایند شناختی‌ست که میان ذهن خواننده، کدهای پنهان نرم‌افزار، طراحی رابط کاربری و منطق محاسباتی ماشین توزیع شده است. این بازتوزیع شناخت، یک پیش‌شرط حیاتی برای بازتوزیع کنشگری‌ست. به بیان دیگر، «تقویت استقلال فنی، مستلزم افزایش قابلیت‌های شناختی ابزارهای فنیست، بنابراین، کنشگری توزیع‌شده، مسبوق و وابسته‌به یک بازتوزیع پیشینِ شناخت است» (Hayles, 2017: 131). این پیوند ناگسستنی میان شناخت و کنش، ما را مستقیماً به بررسی پیامد منطقی بعدی، یعنی مفهوم «عاملیت توزیع‌شده»، رهنمون می‌سازد.
1.2.2.2. عاملیت توزیع‌شده
اگر پذیرفته‌ایم که تفکر در سراسر یک هم‌بستۀ شناختی توزیع شده است، پس «کنش» و «اراده» نیز دیگر نمی‌تواند در انحصار قطب انسانی آن سیستم باقی بماند. عاملیت، (=ظرفیت ایجاد تغییر و به‌انجام‌رساندن یک عمل) به خصلتی نوظهور از کلِ آن سیستمِ انسان-ماشین بدل می‌شود. این دیدگاه، می‌تواند به‌طور مستقیم، سنگ بنای بخش بزرگی از سنت علوم انسانی را که بر محور «سوژۀ کنشگرِ» آگاه، مختار و مسئول بنا شده، به لرزه درآورد. آن سوژۀ لیبرال انسان‌مدار -مستقل، خودمختار، عقلانی و دارای ارادۀ آزاد- اکنون خود را در شبکه‌ای از عاملیت‌های غیرانسانی می‌یابد که اراده‌اش را شکل می‌دهند، محدود می‌کنند و گاه به چالش می‌کشند. در چنین شرایطی، این «هم‌بستۀ شناختی‌ست که بر جریان اطلاعات و تصمیماتی که آن جریان را خلق، اصلاح و تفسیر می‌کند، حکم می‌راند» (Hayles, 2017: 116). دیگر این انسان نیست که به‌تنهایی انتخاب و تصمیم‌گیری می‌کند؛ این «هم‌بسته» است که از طریق همین انتخاب‌ها و تصمیمات توزیع‌شده، دست به کنش می‌زند.
برای درک این مفهوم، می‌توان به مثال رانندگی با یک خودروی مدرن فکر کرد. راننده قصد آگاهانۀ خود را دارد: رسیدن به مقصد با ایمنی. اما «کنشِ» رانندگی ایمن، محصول یک عاملیت توزیع‌شده‌ست. راننده فرمان را می‌چرخاند و پدال‌ها را فشار می‌دهد (کنش‌های آگاهانه و بدنمند)؛ اما این تنها بخشی از ماجراست. همزمان، ده‌ها سیستم محاسباتی در حال اجرای شناخت ناآگاه خود هستند تا عاملیت راننده را تقویت یا اصلاح کنند. سیستم ترمز ضدقفل (ABS) با سرعتی فراتر از توان انسان، فشار ترمز را بر روی هر چرخ به صورت جداگانه تنظیم می‌کند تا از قفل‌شدن چرخ‌ها جلوگیری کند. سیستم کنترل پایداری، با استفاده از حسگرهای ویژه، کوچک‌ترین انحراف از مسیر را تشخیص داده و با اعمال ترمز بر چرخ‌ها یا کاهش نیروی موتور، خودرو را به مسیر بازمی‌گرداند. این سیستم‌ها صرفاً ابزارهایی کمکی نیستند؛ کنش‌گرهای فعالی هستند که در لحظه، وضعیت فیزیکی خودرو را محاسبه و بر اساس آن عمل می‌کنند. در این مثال، کنش نهایی (حفظ کنترل خودرو در شرایط بحرانی)، محصول همکاری و ائتلاف میان عاملیت آگاهانۀ انسان و عاملیت‌های ناآگاه و محاسباتیِ ماشین است. هیچ‌کدام به‌تنهایی قادر به انجام این کنش پیچیده نیستند؛ در این‌جا نیز، این «هم‌بستۀ راننده-خودرو» است که در حال رانندگی‌ست.
این نوع عاملیت در بسیاری دیگر از جنبه‌های روزمرۀ ما نیز قابل مشاهده است. نویسنده‌ای که از نرم‌افزارهای مدرن پردازش متن استفاده می‌کند، تنها با ارادۀ خود، متن را خلق نمی‌کند. ابزارهای تصحیح خودکار، پیشنهادهای لغوی، یا حتی موتورهای جست‌وجویی که در حین نوشتن به آن‌ها مراجعه می‌کند، همگی کنشگرانی‌ند که در فرایند نگارش او مداخله می‌کنند. آن‌ها پیشنهاداتشان را ارائه می‌دهند، خطاهای املایی را تصحیح می‌کنند و به‌نوعی، در نحوۀ «تفکرورزی» نویسنده مشارکت دارند. به این ترتیب، عاملیت نگارش، بین ذهن نویسنده و توانایی‌های محاسباتی نرم‌افزار توزیع می‌شود.
این بازتعریف عاملیت، در قلبِ کُدَبیات قرار دارد و آن را از ادبیات چاپی متمایز می‌سازد. در یک اثر ادبی چاپ‌شده، عاملیت مؤلف ته‌نشین شده و عاملیت خواننده نیز عمدتاً به حوزۀ «تفسیر» محدودست. خواننده می‌تواند معانی مختلفی را از متن استخراج کند، اما نمی‌تواند خودِ کلمات یا ساختار اثر را تغییر دهد. اما در کُدَبیات، ما با یک فرایند پیچیده و زنده از عاملیت‌های توزیع‌شده روبه‌رو هستیم که در هر لحظه در حال بازآفرینی اثر هستند:
	عاملیت مؤلف/برنامه‌نویس: او قوانین، ساختارها و امکانات بالقوۀ جهانِ متن را طراحی می‌کند، اما بر تمام رخدادهای بالفعل آن کنترل ندارد. او به جای خلق یک «اثر» تمام‌شده، یک «فضای امکان» می‌آفریند. مؤلف الکترونیک، درواقع، یک «هم‌آفریننده» است که با کد، الگوریتم‌ها و قابلیت‌های سخت‌افزاری تعامل دارد. در این فرایند، ابزار فنی، صرفاً یک وسیلۀ خنثی برای پیاده‌سازی یک نیتِ ازپیش‌موجود نیست. هِیلز در تحلیل رمان Cryptonomicon، نشان می‌دهد که چگونه خودِ عمل کدنویسی، نویسنده را درگیر یک منطق ماشینی می‌کند که بر نوشتار او تأثیر می‌گذارد (Hayles, 2005: 117-141). این آثار، که در آن‌ها فناوریِ تولید، بخشی از خودِ اثر می‌شود، «تکنومتن»  نامیده می‌شوند؛ متونی که در آن‌ها مرز میان ابزار و محتوا فروریخته است.
	عاملیت ماشین (کد): الگوریتم‌ها، توابع تصادفی و فرایندهای محاسباتی، به نیابت از خودشان عمل می‌کنند. آن‌ها می‌توانند متن تولید کنند، به کنش‌های کاربر پاسخ‌های غیرمنتظره بدهند یا حتی بدون دخالت کاربر، وضعیت اثر را تغییر دهند. هِیلز با اشاره به پروژۀ Virtual Peace، نشان می‌دهد که چگونه یک موتورِ بازی  می‌تواند به یک عامل فعال در شبیه‌سازی سناریوهای پیچیدۀ اجتماعی تبدیل شود و نتایجی را تولید کند که طراحان انسانی لزوماً پیش‌بینی نکرده‌اند (Hayles, 2012: 35). در این مثال‌ها، کد یک «کنش‌گر» فعال در جهان متن است که با منطق درونی خود، بر روایت و فرم اثر تأثیر می‌گذارد و امکانات جدیدی را برای آن خلق می‌کند.
	عاملیت خواننده/کاربر: کاربر با کلیک‌کردن، تایپ‌کردن و ناوبری، در شکل‌گیری تجربۀ خود، نقشی فعال ایفا می‌کند. او دیگر فقط یک «خواننده» نیست؛ یک «بازیکن» یا «ناوبر» است. با این حال، عاملیت او همواره توسط عاملیت ماشین، توانمند، محدود یا حتی واژگون می‌شود. ممکن است یک کلیک به نتیجه‌ای دلخواه منجر شود یا به بن‌بستی از پیش‌طراحی‌شده ختم گردد. این دقیقاً همان چیزی‌ست که اسپن آرست  از آن با عنوان «ادبیات سخت‌پیما»  یاد می‌کند؛ متونی که خواننده را از یک مفسر منفعل به یک کنشگر تبدیل می‌کنند که برای ساختن مسیر خود در متن، باید «تلاشی غیربدیهی»  انجام دهد. عاملیت خواننده در این آثار علاوه‌بر سطح ذهنی و تفسیری، در سطح فیزیکی و بدنمند نیز فعال است. حرکت دست بر روی موش‌واره، لمس صفحه، یا فشردن کلیدها، بخشی جدایی‌ناپذیر از فرایند «خواندن» و معناسازی به‌شمار می‌رود. این عاملیت، به واسطۀ تعامل با عاملیت ماشین، به‌طور مداوم در حال گفت‌وگو و بازتنظیم است.
بنابراین، خودِ «اثر ادبی»، محصول این برهم‌کنش پویا و توزیع عاملیت است. اثر یک «رخداد» است که در هر بار اجرا، از دل این ائتلاف کنشگران انسانی و غیرانسانی، به شکلی نو متولد می‌شود. این موضوع، منتقد کُدَبی را وادار می‌سازد که به‌جای تمرکز مجزا بر «مؤلف»، «خواننده» یا «متن»، بر کلِ این هم‌بستۀ عاملیتی تمرکز کند. این تغییر توجه، پیامدهای مهمی برای نقد ادبی و نظریه دارد، زیرا معیارهای سنتی برای ارزیابی «نیت مؤلف»، «اصالت متن» یا «مخاطب» دیگر کارآمد نیستند. درک این معماری پیچیدۀ عاملیت، از گام‌های مهم برای تحلیل زیبایی‌شناسیِ آثاری‌ست که در آن‌ها، «چه کسی عمل می‌کند؟» به همان اندازۀ «چه چیزی گفته می‌شود؟» اهمیت دارد.
1.2.2.3. بازتعریف بدن در هم‌بستۀ شناختی
بحث پیرامون «هم‌بستۀ شناختی» و توزیع شناخت و عاملیت میان انسان و ماشین، این خطر را در پی دارد که ما را به ورطۀ نوعی انتزاع‌گرایی جدید سوق دهد؛ گویی با سیستمی از جریان‌های اطلاعاتیِ بی‌جسم و غیرمادی روبه‌رو هستیم. در این چارچوب نظری، ممکن است به‌سادگی از بدن و جایگاه انضمامی آن غافل شویم و صرفاً به تبادل داده‌ها و الگوریتم‌ها بپردازیم. این‌جاست که باید به یک پرسش اصلی بازگردیم: این هم‌بستگی، این ائتلافِ شناخت و عاملیت، در کجا محقق می‌شود و از چه طریقی مادیت می‌یابد؟ پاسخ، در تنها جایگاه مشترکی‌ست که تجربۀ انسانی و پردازش ماشینی می‌توانند به‌هم پیوند بخورند: در «بدن». اما نه آن بدنِ بیولوژیکِ محض و خودبسندۀ طبیعت، بلکه بدنی که در تعامل مداوم با فناوری، دست‌خوش بازتعریفی جدی شده و به یک بدن فناورانه (= بدنی که با ابزارهای فناورانه ممزوج شده است) تبدیل گشته است. این بازتعریف یک دگرگونی هستی‌شناختی‌ست که درک ما از مرزهای «خود» را به چالش می‌کشد.
در سنت فکری غرب، بدن اغلب به عنوان یک «ابژه» در برابر «سوژۀ» ذهن در نظر گرفته شده است؛ یک کالبد بیولوژیک، یک ماشین گوشتی که ذهن در آن ساکن است و آن را کنترل می‌کند. این دوگانگی دکارتی ذهن/بدن، با فرض برتری ذهن به‌عنوان کانون تفکر و عاملیت، بدن را به سطح یک شیء مکانیکی فروکاسته‌ست؛ اما چارچوب «هم‌بسته شناختی» ما را وامی‌دارد تا این دوگانگی را کنار بگذاریم و بدن را نه ابژه، که کانونِ فعالِ برهم‌کنش‌ها در نظر بگیریم. بدن، آن میانجی پویایی‌ست که جهان فیزیکی را به داده‌های دیجیتال ترجمه می‌کند (از طریق فشردن کلیدها، لمس صفحه، حرکت موش‌واره) و متقابلاً، داده‌های دیجیتال را به تجربۀ حسی، عاطفی و شناختی برای انسان برمی‌گرداند (از طریق دیدن پیکسل‌ها، شنیدن اصوات، حس‌کردن لرزش‌ها). این فرایند دوجانبه، مرزهای بدن را به معنای کلاسیک آن کم‌رنگ می‌کند و ما را به سوی مفهومی نو از «خود» و «جهان» رهنمون می‌شود. این همان تجربه‌ای‌ست که هِیلز به شکلی ملموس توصیف می‌کند: «وقتی کامپیوترم از کار می‌افتد یا اتصال اینترنتم قطع می‌شود، احساس گم‌گشتگی، سرگشتگی و ناتوانی در کار می‌کنم. در واقع، احساس می‌کنم دستانم قطع شده‌اند» (Hayles, 2012: 2). شاید یادآور ادعای مارشال مک‌لوهان  که رسانه‌ها به عنوان پروتز عمل می‌کنند (McLuhan, 1964: 54). این احساسِ قطع عضو، نشان می‌دهد که این بدن، یک بدن «بسط‌یافته» است که مرزهایش دیگر به پوست ختم نمی‌شود. هِیلز این چارچوب نظری را این‌گونه صورت‌بندی می‌کند: «بدن‌مندی در این‌جا شکل شناختِ گسترده به خود می‌گیرد، که در آن عاملیت و تفکر انسانی در شبکه‌های بزرگ‌تری که از کامپیوتر به محیط پیرامون گسترش می‌یابند، درهم‌تنیده شده‌اند» (Hayles, 2012: 3).
برای تبیین این موضوع، هِیلز میان «بدن»  و «بدن‌مندی»  تمایزی معنادار ایجاد می‌کند. او در فصل هشتم کتاب چگونه پساانسان شدیم، تشریح می‌کند که «بدن»، مفهومی انتزاعی و نرمالیزه‌ست، مانند بدنی که در کتاب‌های آناتومی به تصویر کشیده می‌شود؛ یک مدل ایدئال که از تمام ویژگی‌های فردی و زمینه‌ای زدوده شده است. این مفهوم انتزاعی به ما اجازه می‌دهد تا درباره بدن به صورت کلی صحبت کنیم، اما از تجارب زیسته و فردی انسان‌ها غافل می‌شویم. در مقابل، «بدن‌مندی، زمینه‌مند است و در مشخصه‌های مکان، زمان، فیزیولوژی و فرهنگ درهم‌تنیده است» (Hayles, 1999: 196). به عبارت دیگر، بدن‌مندی به تجربۀ زیستۀ بدن در یک بستر خاص، با تمام جزئیات و تفاوت‌هایش اشاره دارد. در عصر دیجیتال، «بدن‌مندی» ما یک بدن‌مندی فناورانه‌ست. ما جهان را نه فقط از طریق حواس بیولوژیک خود، که از طریق «رابط‌های کاربری»   تجربه می‌کنیم. موش‌واره و صفحه‌کلید، صرفاً ابزارهای بیرونی نیستند؛ آن‌ها امتداد سیستم عصبی-عضلانی ما برای کنشگری در فضای دیجیتال‌اند. هِیلز این حس آمیختگی را این‌گونه بیان می‌کند: «هرچه فرد بیشتر با فناوری‌های دیجیتال کار می‌کند، بیشتر به نظر می‌رسد که صفحه‌کلید، امتداد افکار فرد است تا یک دستگاه خارجی که روی آن تایپ می‌کند» (Hayles, 2012: 3).
این ابزارها، در کنار آنکه قابلیت‌های ما را بسط می‌دهند، عادت‌های ادراکی و مدارهای عصبی ما را نیز بازسیم‌کشی می‌کنند. این یک فرایند دوطرفه است: ما به عنوان کاربران، با ابزارها سازگار می‌شویم و هم‌زمان، ابزارها با الگوهای استفاده ما شکل می‌گیرند. برای مثال، توانایی ما در ناوبری بصری در محیط‌های پیچیدۀ گرافیکی، حاصل تمرین مداوم با برنامه‌ها و بازی‌های کامپیوتری‌ست. همچنین، افزایش سرعت تایپ در تلفن‌های هوشمند و کامپیوترها، عضلات و هماهنگی عصبی-حرکتی ما را به‌گونه‌ای تغییر می‌دهد که با روش‌های سنتی نوشتاری متفاوت است. این تغییرات فیزیکی، نشان می‌دهند که «بدن بیولوژیک» ما به یک جزء در یک سیستم سایبرنتیک بزرگ‌تر تبدیل می‌شود.
این بازتعریف بدن، پیامدهای مستقیمی برای فهم کُدَبیات دارد. آثار کُدَبیات، بیش از هر فرم هنری دیگری، بر این بدن فناورانه تکیه دارند و آن را به کار می‌گیرند. در این آثار، متن تنها یک توالی خطی از کلمات برای خواندن نیست، یک زیست‌بوم تعاملی‌ست که خواننده به‌عنوان یک بدن کنشگر وارد آن می‌شود. در یک داستان فرامتنی ، روایت از طریق مجموعه‌ای از گره‌ها و پیوندهای فرامتنی پیش می‌رود. در این آثار، حرکت چشم و دست کاربر برای کلیک‌کردن بر روی پیوندها، بخشی اساسی از فرایند خواندن است. خواننده فقط متن را رمزگشایی نمی‌کند. او با تصمیم‌گیری در مورد اینکه کدام مسیر روایی را دنبال کند، به طور مستقیم در شکل‌گیری روایت و ساختار اثر مشارکت می‌کند. این کنش فیزیکی، تجربۀ روایی را از یک دنبالۀ ثابت به یک فضای چندمسیره و قابل ناوبری تبدیل می‌کند. در ژانر پیچیده‌تر داستان تعاملی ، این تعامل به اوج خود می‌رسد؛ جایی که خواننده با انتخاب‌ها و نوشتن دستورات، به‌طور مستقیم با جهان داستان و شخصیت‌های آن ارتباط برقرار کرده و روایت را پیش می‌برد. در ژانری بازهم پیچیده‌تر، یعنی داستان‌های کُدَبیِ بر پایۀ واقعیت مجازی ، حرکت سر و دستان کاربر، مستقیماً روایت را پیش می‌برد و مرز میان خواننده و شخصیت داستان را محو می‌کند. در این آثار، خواندن به «یک تجربۀ حرکتی، لمسی، غوطه‌ورانه و تن‌آگاهانه  تبدیل می‌شود که مازادبر فعالیت مغزیِ رمزگشایی از کلمات، تعاملات بدنی با آن‌ها -به مثابۀ ابژه‌هایی که در فضا حرکت می‌کنند- را در بر می‌گیرد» (Hayles, 2008: 12).
تحلیل این آثار بدون درک این «صورت‌بندی نوین بدن»، ناممکن خواهد بود. باید بپذیریم که سوژۀ کُدَبیات، دیگر آن خوانندۀ ساکت و نشسته بر صندلی نیست که صرفاً مشغول رمزگشایی متن باشد. بدن خواننده مشارکت‌کننده است. عاملیت به معنای سنتی آن، از ذهنی مستقل به کل سیستم توزیع می‌شود؛ سیستمی که شامل بدن بیولوژیک، ابزارهای فناورانه و محیط دیجیتال است. این‌جاست که می‌توانیم به شکلی ملموس‌تر، بدن فناورانه را به مثابه یک «فناوریِ درونی‌شده» در نظر بگیریم. این فناوری دیگر یک ابزار بیرونی که به بدن «اضافه» می‌شود نیست، بلکه در تاروپود تجربۀ حسی و حرکتی ما تنیده شده است. این درونی‌سازیِ فناوری، خودِ ساختارِ ادراک ما را تغییر می‌دهد و راه را برای شکل‌گیری نوعی خودِ فناورانه هموار می‌کند. بنابراین، کُدَبیات نه فقط یک فرم هنری جدید، که یک آزمایشگاه برای بررسی همین خودِ در حال تغییر است. این آثار، از طریق به‌چالش‌کشیدن مرزهای شناخت، عاملیت و بدن، به ما کمک می‌کنند تا پدیدۀ پساانسانی‌شدن را از منظر زیبا‌شناختی و هستی‌شناختی واکاوی کنیم. این بدنِ فناورانه، با تمام پیچیدگی‌ها و چالش‌هایش، دروازه‌ای‌ست به سوی فهم عمیق‌تر و دقیق‌تر آفرینش‌های کُدَبی در عصر دیجیتال.
1.2.2.4. پیامدهای شناختی برای ادبیات: بازنگری در پرسش‌ها
مبانی نظری که تا کنون طرح شد، به ما یادآور می‌شوند که مفاهیم و روش‌شناسی‌های موجود، برای شناخت و تحلیل کُدَبیات، کافی نیستند. با وجود آنکه «پژوهشگران سنتی (یعنی چاپ‌محور) در تلاش برای درک پیامدهای این کار [کُدَبیات] هستند، در انجام آن ناکام می‌مانند. این ناکامی‌ها به دو شیوه بروز می‌یابند. اول آنکه، این پژوهشگران به این نتیجه می‌رسند که تحولات رسانه‌ایِ ناشی از ظهور فناوری‌های دیجیتال، چیز مهمی نیست ]....[. دومین نوع ناکامی به صورت مقاومت یا رد کاملِ آن ظاهر می‌شود» (Hayles, 2012: 7). هِیلز و دیگر نظریه‌پردازان کُدَبیات، این ناکامی‌ها را یک بن‌بست نظری نمی‌دانند و آن را به‌عنوان یک فرصت برای «بازنگری عمیق در ماهیت خودِ ادبیات» تلقی می‌کنند. آن‌ها معتقدند که اگر نتوانیم ابزارهای خود را به‌روز کنیم، توانایی خود را در فهم و تحلیل یکی از پویاترین و خلاقانه‌ترین جریان‌های ادبی معاصر از دست خواهیم داد. این مبانی، به ما می‌آموزند که پیش از هرگونه تحلیل، باید فرض‌های خود را دربارۀ آنچه «ادبی» است، «متن» است، «خواننده» است و «مؤلف» است، به چالش بکشیم. 
1.2.2.4.1. از «مؤلف کیست؟» به «عاملیتِ تألیف در کجا توزیع شده است؟»
بر مبنای مفهوم «عاملیت توزیع‌شده»، دیگر نمی‌توان پرسش از هویت مؤلف را با هدفِ یافتن یک نیتِ انسانیِ واحد و مسلط مطرح کرد. «همکاری» انسان و ماشین، فراتر از استفادۀ صرف از ابزار است؛ این یک فرایند تولید مشترک است که در آن، ابزارهای کدنویسی، الگوریتم‌ها و قابلیت‌های سخت‌افزاری، به‌عنوان شریکان فعال در فرایند خلق عمل می‌کنند. برای مثال، در یک شعر الگوریتمی، نیت اولیۀ برنامه‌نویس با محدودیت‌های فنی و تصادفی‌‌سازی، درهم‌تنیده می‌شود و یک عامل سوم، یعنی خودِ کد، به عنوان کنش‌گر ظاهر می‌شود. هِیلز با تحلیل فرایند خلق چنین اشعاری، می‌گوید: «هر دو همکاری [میان «برنامه‌نویس و کامپیوتر» و «کاربر و کامپیوتر»]، (سوء)تفاهم‌ها و (سوء)برداشت‌های خلاقانه‌ای را برمی‌انگیزاند که حاصل شباهت‌ها و تفاوت‌هایی‌ست میان انسان به‌عنوان حیوان معناجو و ماشین‌های هوشمند به‌عنوان مصنوعاتی که معنا برایشان در بافتاری بسیار متفاوت از زبان صرفاً انسانی ساخته می‌شود» (Hayles, 2008: 26). این سخن، دقیقاً به «شکاف هستی‌شناختی» میان انسان و ماشین اشاره دارد. انسان به دنبال معناست و ماشین بر اساس منطق محاسباتی کار می‌کند. این تفاوت، زمینه را برای ظهور خلاقیت‌های پیش‌بینی‌نشده فراهم می‌آورد. بنابراین، وظیفۀ تحلیلی از این پس نقشه‌برداری از این عاملیت توزیع‌شده -در برابر شناخت صرف مؤلف- است؛ یعنی ردیابی پویایی قدرت و کنشگری میان تمام عوامل انسانی و غیرانسانی که در تولید «رویداد متن» دخیل هستند. این به معنای درک این نکته‌ست که چه بخش‌هایی از متن توسط انسان، چه بخش‌هایی توسط کد و چه بخش‌هایی از طریق تعامل میان آن‌ها پدید آمده است. تحلیل یک اثر کُدَبی، نیازمند آن است که ما برنامه‌نویسی، طراحی رابط کاربری و معماری سیستم را به همان اندازه که به زبان و ساختار روایت توجه می‌کنیم، مورد مطالعه قرار دهیم.
1.2.2.4.2. از «متن چیست؟» به «اثر ادبی به‌مثابۀ یک رخداد»
چارچوب «هم‌بستۀ شناختی» به ما نشان می‌دهد که تلقی متن به‌مثابۀ یک ابژۀ پایدار و تمام‌شده، محصول دوران چاپ است. این گذار پارادایمی ما را وامی‌دارد تا متن را یک مقصد نهایی نبینیم و درعوض، به تعبیر جروم مک‌گن ، «شبکه‌ای از راه‌های رفته و نرفته» ببینیم (McGann, 2001: 152). متن الکترونیک -به‌واسطۀ کُدمحوری- یک فرایند محاسباتی زنده‌ست که ماهیتش در اجرا آشکار می‌شود. با این حال، «کد کامپیوتر ]...[ به مثابۀ یک شمشیر دولبه عمل می‌کند. از یک‌سو، کد برای تحقق روایت‌های دیجیتال بر بستر فناوری ارتباطات ضروری‌ست؛ از سوی دیگر، کد یک عامل عفونی‌ست که روایت را دگرگون، جهش‌یافته، و شاید حتی به‌طور مرگ‌باری تحریف می‌کند»  (Hayles, 2008: 136). این تشبیه نشان می‌دهد که کد همزمان هم نیروی سازنده و هم نیروی مخرب در دل اثر است. کد به روایت امکان وجود می‌دهد، اما در عین حال، آن را از نیت مؤلف یا «ثبات متنی یگانه» دور می‌کند. درواقع در این نوع آثار، هر بار اجرای کد، می‌تواند به نتیجه‌ای متفاوت بینجامد، و این «فرار» از ثبات و تکرارپذیری، می‌تواند نمودی از همان عامل عفونی باشد. در چنین شرایطی، تحلیل ما دیگر نمی‌تواند بر روی یک «اثر» ثابت متمرکز باشد. وظیفۀ جدید، تحلیلِ اثر در حکم یک رخدادست؛ یعنی بررسی شرایطی که در آن، اثر در هر بار اجرا، از دل برهم‌کنش اجزای هم‌بسته (کد، داده، ورودی کاربر)، به شکلی بالقوه متفاوت «ظهور» می‌کند. در چنین شرایطی، کُدَبیات‌شناس با «فرایند تولید متن» و «امکان‌های ظهور متن» روبه‌روست و می‌بایست تمرکز خود را از شمایل متن، به سمت اجرای نمایش متن/ متن به‌مثابۀ یک اجرا سوق دهد. این تغییر پارادایم، تحلیل ادبی را از یک عمل تفسیری صرف، به یک بررسیِ فرایندمحور تبدیل می‌کند.
1.2.2.4.3. از «خواننده کیست؟» به «مخاطب به‌مثابۀ بدنِ کنشگر»
مدل سنتیِ خواننده به‌مثابۀ یک ذهنِ بی‌جسم که در حال رمزگشایی معناست، در مواجهه با کُدَبیات فرومی‌ریزد. بسیاری از آثار این حوزه، با بدنِ مخاطب وارد گفت‌وگو می‌شوند و کنش‌گری او را می‌طلبند. برای مثال، در یک شعر جنبشی، خواننده نه تنها کلمات را می‌بیند، بلکه باید به سرعت، جهت و نحوۀ حرکت آن‌ها در فضا واکنش نشان دهد و این واکنش، جزئی از تجربۀ زیباشناختی اوست. در چنین وضعیتی، تحلیلِ «کنش‌های بدنمندِ» کاربر/مخاطب به‌مثابۀ بخشی جدایی‌ناپذیر از فرایند معناسازی‌ست. کلیک‌کردن، کشیدن، و تایپ‌کردن، دیگر اعمالی پیشاتفسیری نیستند؛ آن‌ها خودشان کنش‌هایی تفسیری و سازنده در دلِ ماشینِ متن‌اند. این کنش‌ها، در واقع، خودِ زبانِ تعامل با اثر هستند و تحلیل آن‌ها به ما کمک می‌کند تا بفهمیم چگونه معنا در یک محیط فناورانه، از طریق تعامل میان بدن و ابزارها، ساخته می‌شود. این امر، ما را از مدل «معنا در متن» به مدل «معنا در تعامل» سوق می‌دهد. در این دیدگاه، خواننده دیگر یک «ناظر» بی‌طرف نیست؛ یک «مشارکت‌کننده» است که با هر کنش خود، به شکل‌گیری نهایی اثر کمک می‌کند.
1.2.2.4.4. از «ادبیت چیست؟» به «زیبایی‌شناسیِ فرایندی و محاسباتی»
نهایتاً، این بازنگری‌ها ما را به قلب ادبیات‌شناسی می‌رساند. زیبایی‌شناسیِ برآمده از سنت چاپ، برای ارزیابی هنری که ارزشش در «فرایند» نهفته است، ناکارآمد است. معیارهای زیبایی‌شناختی کلاسیک مانند وحدت ارگانیک، فرم، و سبک، که همگی بر ثبات و پایان‌یافتگی متن استوار بودند، در مورد اثری که همواره در حال تغییر است، کاربرد کمتری دارند. ما با یک «چالش مبرم» روبه‌رو هستیم: «بازاندیشی و بازتعریف مفاهیم موروثی بر اساس اصطلاحاتی که با پویایی‌های رسانه‌های شبکه‌ای و قابل برنامه‌ریزی متناسب باشد» (Hayles, 2008: 83). غایت و وظیفۀ نهایی، توسعه و تدوین یک «زیبایی‌شناسی فرایندی و محاسباتی» است. باید بیاموزیم که چگونه زیبایی را در پویایی‌های الگوریتمیک و در معماری تعامل کشف کنیم. این زیبایی‌شناسی جدید، باید معیارهایی برای ارزیابی خلاقیت کد، ظرافت تعامل، و پیچیدگی ظهور معنا از دل سیستم‌های محاسباتی ارائه دهد. به عبارت دیگر، ارزش ادبی یک اثر، نه صرفاً در خروجی نهایی، که در «چگونگی» اجرا و نحوۀ تولید این خروجی نهفته‌ست. هِیلز می‌گوید، «با پیوستن عمل فنی به آفرینش هنری، "محاسبه" باز-ارزش‌گذاری شده و به یک اجرای نمایشی بدل می‌شود... [و] دیگر یک عمل فنی که بهتر است به مهندسان نرم‌افزار واگذار شود، نیست و در عوض به یک شریک در پویایی‌های هم‌تکاملی تبدیل می‌شود» (Hayles, 2008: 156-157). 
1.3. زمینه‌ها و خاستگاه‌ها
ممکن است تصور شود کُدَبیات، تافته‌ای جدابافته و فاقد پیشینه‌ست که دفعتاً با اختراع ابزارهای رایانشی متولد شده است. این پرسش‌های به‌ظاهر تازه دربارۀ فروپاشی مؤلف، سیالیت متن و مشارکت خواننده، پیش از این در تاریخ ادبیات و هنر سابقه نداشته‌اند؟
آن‌گونه که اسکات رتبرگ  تأکید می‌کند، کُدَبیات «هرچند ذاتاً دیجیتال است، اما تباری منحصراً دیجیتال ندارد. این حوزه، پیوندهای عمیقاً ویژه‌ای با نویسندگی تجربی و جنبش‌های هنری آوانگارد قرن بیستم دارد» (Rettberg, 2019: 6). این جنبش‌ها، در واکنش به بحران‌های فرهنگی و معرفتی زمانۀ خود، به زبان و فرم ادبی یورش بردند و با به‌چالش‌کشیدن اصول زیبایی‌شناختیِ برآمده از فرهنگ چاپ، ناخواسته، زمینۀ نظری و زیبایی‌شناختی را برای ادبیاتی فراهم آوردند که دهه‌ها بعد در بستر دیجیتال به فعلیت می‌رسید. همان‌طور که هِیلز تصریح می‌کند، بسیاری از ایدئال‌های کُدَبیات، ابتدا به شکل مصنوعات فیزیکی و تجربه‌ورزی‌های نو با مادیتِ خودِ کتاب چاپی پی گرفته شدند (Hayles, 2002: 52-53). این بخش در پی آن است تا به شرح مجملی از زمینه‌ها و خاستگاه‌های کُدَبیات بپردازد.
1.3.1. تزلزل مؤلف واحد
نخستین هجمه‌های رویکردهای آوانگارد، به جایگاه مقدس «مؤلف» به‌مثابۀ یک نابغۀ اصیل و مالک انحصاری معنا بود؛ جایگاهی که به لطف صنعت چاپ به اوج خود رسیده بود. برخی جنبش‌های قرن بیستمی، به این بت یورش بردند و تلاش کردند تا با واردکردن برخی عناصر به فرایند آفرینش، مانند «تصادف»، «بازی» و «رویه‌مندی»، کنترل را از دستان مؤلف خارج کنند.
دادائیسم و سوررئالیسم، پیشگامان این شورش بودند. دادائیست‌ها که در ویرانه‌های جنگ جهانی اول، زبان را ابزاری فاسد و دروغین می‌دیدند، «تصادف» را به‌عنوان پادزهری برای عقلانیت بورژوایی به‌کار گرفتند. دستورالعمل مشهور تریستان تزارا  برای ساختن یک شعر دادائیستی -بریدن کلمات یک روزنامه، ریختن آن‌ها در یک کیسه و بیرون‌کشیدن تصادفی آن‌ها- درواقع چیزی نیست جز یک الگوریتم پیشادیجیتال برای تولید متن (Rettberg, 2019: 22). این تکنیک «بُرش‌چسبانی» ، به تعبیر رتبرگ، «پادزهری برای انگارۀ رمانتیک بورژوایی مؤلف به‌مثابۀ یک نابغۀ کاملاً اصیل بود» (Rettberg, 2019: 23). سوررئالیست‌ها این ایده را در جهت دیگری به کار گرفتند. آن‌ها با ابداع روش‌هایی چون نوشتار خودکار و بازی‌های جمعی مانند «جسد نفیس» ، تلاش کردند تا به جای ارادۀ مؤلف، منطق رؤیا و ناخودآگاه جمعی را بر متن حاکم کنند (Rettberg, 2019: 23-24). این بازی‌ها، با ماهیت رویه‌ای، الگوریتمیک و مشارکتی خود، مستقیماً زمینه‌ساز ژانرهایی چون ادبیات خودزاینده  و نوشتار جمعی شبکه‌ای  شدند.
اما شاید مستقیم‌ترین نیای الگوریتمیکِ کُدَبیات را باید در گروه اولیپو  یا «کارگاه ادبیات بالقوه» جست‌وجو کرد. این گروه از نویسندگان و ریاضی‌دانان، ادبیات را نه محصول الهام، که یک بازی مبتنی‌بر «قیود»  می‌دیدند. آن‌ها با ابداع قوانین سخت و الگوریتم‌های زبانی، تلاش می‌کردند ماشین‌هایی ادبی بسازند که متن تولید کنند. اثر رمون کنو ، «صد هزار میلیارد شعر» ، که از ده سوناتِ  با قافیه و وزن یکسان تشکیل شده و با بریدن هر مصراع، به خواننده اجازه می‌دهد تا ۱۰ به توان ۱۴ شعر متفاوت بسازد، یک «ماشین شعر کاغذی» و یک سایبرمتن پیشادیجیتال کامل است (Rettberg, 2019: 27). همان‌طور که رتبرگ اشاره می‌کند، «ایده ادبیات بالقوه برای فهم شعر ترکیبی و خودزاینده ضروری‌ست: خودِ برنامه‌های تولید متن را می‌توان ماشین‌های ادبیات بالقوه در نظر گرفت» (Rettberg, 2019: 28). این جنبش‌ها، با تقدس‌زدایی از مؤلف و تمرکز بر «فرایند» به جای «محصول نهایی»، راه را برای پذیرش آثاری هموار کردند که در آن‌ها، عاملیت تألیف میان انسان و ماشین توزیع شده است.
1.3.2. رهایی از زندان سطر
این شورش علیه مؤلف، همزمان بود با نبردی دیگر علیه استبداد فرهنگ چاپ؛ تلاشی برای بازپس‌گیری مادیت ازدست‌رفتۀ کلمه و رهاکردن آن از زندان خط و سطر. فرهنگ چاپ، کلمه را در یک مسیر خطی و یک‌نواخت بر روی صفحه منجمد کرده و به‌تدریج، جسمیت آن را نامرئی ساخته بود.
شعر کانکریت  و دیداری در خط مقدم این نبرد قرار داشت. شاعران کانکریت، با پیروی از شعار «ساختار-محتوا»، فضای صفحه را نه یک ظرف خنثی، که یک «عامل ساختاری» فعال در تولید معنا می‌دیدند (Rettberg, 2019: 122). آن‌ها با بازی با تایپوگرافی و چینش کلمات، آثاری آفریدند که به همان اندازه که خوانده می‌شدند، دیده می‌شدند. چهره‌ای کلیدی مانند نیکل ، این گذار را نمایندگی می‌کند؛ او که یکی از پیشگامان شعر کانکریت چاپی بود، به سمت کامپیوتر کشیده شد تا با ساختن انیمیشن‌های متنی، در اثر پیشگامانه‌اش با نام «اولین نمایش» ، بُعد زمان و حرکت را نیز به این مادیت اضافه کند (Rettberg, 2019: 134). فوتوریسم با شیدایی‌اش برای «سرعت» و «ماشین»، و لتریسم  با وسواس‌اش برای تجزیۀ زبان به «حرف»، این رویکرد مادی‌گرایانه را به اوج رساندند. آن‌ها حروف را به ابژه‌هایی مستقل تبدیل کردند که می‌توانستند بر روی صفحه منفجر شوند، حرکت کنند و معنا را از طریق فرم بصری و پویایی خود منتقل سازند (Rettberg, 2019: 125). این سنت‌های دیداری، مستقیماً به ژانر «شعر جنبشی»  در کُدَبیات منجر شدند؛ ژانری که در آن، به تعبیر هِیلز، متن از یک صفحۀ پایدار به یک «فضای بازی‌وار» تبدیل می‌شود (Hayles, 2008: 12-13).
1.3.3. دعوت خواننده به مشارکت
این رؤیای شکستن خط، تنها به سطح کلمه و حرف محدود نماند؛ به درون ساختار روایی نیز نفوذ کرد. رمان مدرن، با تکنیک‌هایی چون جریان سیال ذهن و تغییر مداوم زاویۀ دید، پیش‌درآمدهایی برای این گسست فراهم آورد. اما این رمان پست‌مدرن بود که به‌طور مستقیم، معماری هزارتومانندِ داستان فرامتنی را بر روی کاغذ طراحی کرد.
رتبرگ این پیوند را نه یک شباهت فرمی صرف، که یک رابطۀ خویشاوندی مستقیم می‌داند که ریشه در ارتباطات شخصی نویسندگان نیز دارد (Rettberg, 2019: 62). نویسندگانی چون خورخه لوئیس بورخس با داستان نمادین خود، «باغ گذرگاه‌های هزارپیچ»، استعاره‌ای از یک جهان روایی را آفریدند که در آن تمام احتمالات به صورت همزمان رخ می‌دهند؛ این دقیقاً همان وعده‌ای‌ست که فرامتن تلاش در تحقق آن داشت (Rettberg, 2019: 57). خولیو کُرتاسار  در رمان «لی‌لی‌بازی»، با دعوت از خواننده برای انتخاب مسیرهای متفاوت خواندن، به طور عملی کنترل خطی روایت را به او واگذار کرد. و رابرت کوور  در داستان «پرستار بچه»، با روایت همزمان تمام نسخه‌های ممکن از یک ماجرا، مفهوم «روایت چندخطی»  را به اوج رساند (Rettberg, 2019: 58-59).
این آثار، با ساختارهای تکه‌تکه، بینامتنیت افراطی، و مهم‌تر از همه، با تبدیل خواننده از یک مصرف‌کنندۀ منفعل به یک مشارکت‌کنندۀ فعال در ساخت معنا، مستقیماً زمینه‌ساز «داستان فرامتنی» شدند. این همان گذاری‌ست که نظریه‌پردازان اولیه مانند جورج لندو ، آن را «تجسم تقریباً شرم‌آور»  مفاهیم پساساختارگرایانه‌ای چون «مرکززدایی» دریدا و «متن نویسا» بارت می‌دانستند (Landow, 1992: 32).
1.3.4. فرامتن‌های چاپی  و الگوریتم‌های کاغذی
این آرزوهای آوانگارد برای مشارکت خواننده و سیالیت متن، تنها در سطح ایده باقی نماندند و در رادیکال‌ترین تجربه‌ها، خودِ بدن فیزیکی کتاب را نیز هدف قرار دادند. این حوزه، یعنی کتاب‌های هنرمندان ، همان جایی‌ست که به تعبیر هِیلز، بسیاری از «فرامتن‌های چاپی» که از چشم تاریخ ادبیات رسمی دور مانده‌اند، یافت می‌شوند (Hayles, 2002: 52). این آثار تلاش کردند تا کارکرد کتاب را از یک حامل منفعلِ متن خطی، به یک ماشین تعاملی و پویا تغییر دهند.
این آثار به صورت خودبازتابانه، مادیت و فناوری تولید خود را به بخشی از محتوایشان تبدیل می‌کنند (Hayles, 2005: 155). اثر امت ویلیامز  به نام سفر دریایی ، یک نمونۀ درخشان از یک الگوریتم کاغذی‌ست. در این کتاب، کلمات به واحدهای سه‌حرفی محدود شده‌اند و فاصلۀ میان آن‌ها متناسب با شمارۀ صفحه افزایش می‌یابد، تا جایی که کلمات یکی‌یکی از صفحه «سرریز» می‌شوند. هِیلز این اثر را «یک قیاس شگفت‌انگیز برای ساختارهای کد زیربنایی متون الکترونیک، با همان تعاملِ میان سطح مرئی و آدرس‌های حافظه‌ای که بیت‌ها در آن ذخیره شده‌اند» می‌داند (Hayles, 2002: 54). به عبارت دیگر، هِیلز استدلال می‌کند که منطق ساختاری و نامرئی کتاب (یعنی شماره صفحه) که تغییرات مرئی متن را کنترل می‌کند، دقیقاً مانند کدهای کامپیوتری عمل می‌کند که با فراخوانی داده‌ها از حافظه، خروجی بصری روی صفحه را تولید می‌کنند. این فرایند نشان می‌دهد که چگونه یک قاعدۀ الگوریتمیک پنهان می‌تواند شکل و تجربۀ خواندن یک متن مادی را تعیین کند.
برخی دیگر از کتاب‌های هنرمندان، مستقیماً معماری فرامتنی را بر روی کاغذ شبیه‌سازی کردند. از جلد تا جلد  اثر مایکل اسنو ، با داشتن دو صحافی (که اجازۀ خواندن از هر دو سمت را می‌دهد) و الزام خواننده به چرخاندن فیزیکی کتاب در میانۀ اثر، «مسیرهای خواندن چندگانه» را از طریق درگیرکردن بدن خواننده در یک «مدار سایبرنتیک» ایجاد می‌کند (Hayles, 2002: 54). در این‌جا، جهت‌گیری فیزیکی بدن خواننده، بخشی از فرایند معناسازی می‌شود.
این جنبش‌های هنری و فکری، در مجموع، صورت فلکیِ منسجمی از آرزومندی‌ها برای آیندۀ ادبیات ترسیم کردند: ادبیاتی که در آن مؤلف جای خود را به الگوریتم و مشارکت می‌دهد، متن از قید خط و سطر رها شده و به یک ابژۀ دیداری و پویا تبدیل می‌شود، و روایت به یک فضای هزارتو و قابل کاوش بدل می‌گردد. این تبار دوگانه -یکی ریشه در چالش‌های مفهومی آوانگاردها و دیگری در تجربه‌های مادی با خودِ کتاب- نشان می‌دهد که کُدَبیات یک جهش ناگهانی نبود؛ بالعکس پاسخی بود به یک نیاز عمیق و دیرینه در تاریخ ادبیات. این تجربه‌ها، به تعبیر هِیلز، یک «حلقۀ بازخوردی از مادیت به ذهن» را به نمایش گذاشتند: «تفکر، شکل‌دهی را می‌سازد و شکل‌دهی، تفکر را می‌سازد» (Hayles, 2002: 56). آوانگاردهای قرن بیستم، با شکل‌دهی مجدد به کتاب و کلمه، تفکر ادبی را برای پذیرش رسانه‌ای آماده کردند که ذاتاً الگوریتمیک، فرامتنی و مادی‌ست. 
1.4. مادیت رسانه‌ای
1.4.1. بدن‌مندی ادبیات 
یکی از انگاره‌های بنیادی و در عین حال، پنهان در سنت مطالعات ادبی، تلقی متن به‌مثابۀ یک ساختار کلامی غیرمادی است. برای قرن‌ها، پارادایم مسلط در نظریه و نقد ادبی، اثر ادبی را از بدن فیزیکی‌اش -یعنی کتاب، جوهر، کاغذ و فرایندهای فنی تولید- منتزع کرده است. در چنین دیدگاهی، کتاب صرفاً یک حامل خنثی و شفاف تلقی می‌شود؛ واسطه‌ای که قرار است بی‌هیچ اعوجاجی، جهانِ معناییِ اثر را بازنمایی کند. خودِ این واسطه، یعنی مادیت اثر، به حوزه‌های تخصصی و حاشیه‌ای مانند کتاب‌شناسی، نسخه‌شناسی و تاریخ چاپ سپرده شده و به‌ندرت در کانون تحلیل‌های نظری و تفسیری قرار گرفته‌ست. به تعبیر دقیق‌تر «منتقدان ادبی عموماً به این رضایت داده‌اند که ادبیات را سازه‌های کلامی غیرمادی ببینند و مطالعۀ دقیق مادیت مصنوعات ادبی را به حوزه‌های تخصصی واگذار کنند» (Hayles, 2002: 19).
این غفلت نظام‌مند، ریشه‌های معرفت‌شناختی عمیقی دارد که می‌توان آن را تا قرن هجدهم و بحث‌های حقوقی، پیرامون مفهوم نوظهور «حق مؤلف» پی گرفت. نهادهایی مانند بلک‌استون  برای آنکه بتوانند «اثر ادبی» را به عنوان یک مالکیت فکری تعریف و از آن دفاع کنند، ناگزیر بودند آن را از بستر مادی و انضمامی‌اش تفکیک کنند. بلک‌استون به‌صراحت این دیدگاه حقوقی را اشاعه می‌کند که یک اثر ادبی صرفاً از «سبک و احساسات» آن تشکیل شده است و «کاغذ و چاپ صرفاً حوادثی عرضی هستند که برای انتقال آن سبک و احساسات به‌کار می‌روند» (Rose, 1995: 89).
تفکیک سرنوشت‌ساز میان اثر و بستر مادی‌اش، که منافع اقتصادی و سیاسی پیچیده‌ای در پس آن نهفته بود، به تحکیم تصویر «مؤلف» به‌مثابۀ یک نابغۀ اصیل و منفرد یاری رساند. بدین‌ترتیب، اثر ادبی به یک ابژۀ انتزاعی و ذهنی تقلیل یافت که گویی فاقد بدن و صرفاً دارای یک ذهن سخنگوست؛ چنین پارادایمی، اهالی ادبیات را برای تقریباً نیم‌هزاره به فراموشی این اصل بنیادین سوق داد که تعامل با متن، همواره تعامل با یک مصنوع و یک ابژۀ فیزیکی است.
غفلت دیرینه از مادیت، با ظهور «رژیم محاسبات»  به‌طور واضحی عیان شد. این رژیم جدید که در آن جهان به‌مثابۀ یک فرایند محاسباتی درک می‌شود، مادیت را به شکلی گریزناپذیر به مرکز توجه بازمی‌گرداند. درواقع «با قدرت‌نمایی حوزۀ جدید و پرجنب‌وجوش متنیت الکترونیک، به شکلی فزاینده آشکار می‌شود که دیگر نمی‌توان بنیان‌های مادی خلق اثر ادبی را نادیده گرفت» (Hayles, 2002: 19). در زیست‌بوم دیجیتال، ماشین صرفاً ابزار تولید نیست، بخشی فعال از خودِ اثر در هنگام اجراست. چنین چرخش پارادایمی، ضرورت ابداع مفاهیم جدیدی را برای تحلیل ایجاب می‌کند.
در همین راستا، هِیلز برای نام‌گذاری آثاری که پیوندِ میان خود به‌عنوان یک مصنوع مادی و جهان خیالی‌شان را تقویت و برجسته می‌کنند، اصطلاح «تکنومتن» را -همان‌طور که پیش‌تر ذکر شد- پیشنهاد می‌دهد. تحلیل چنین آثاری که مادیت خود را به بخشی جدایی‌ناپذیر از معنای‌شان بدل می‌کنند، به‌نوبۀ خود نیازمند ابزاری انتقادی‌ست که هِیلز آن را «تحلیل رسانه-ویژه»  می‌نامد.
برای فهم دقیق این رویکرد، نگاهی به تعریف هِیلز از مادیت ضروری‌ست. او مادیت را با فیزیکی‌بودن صرف، یکسان نمی‌داند. درحالی‌که ویژگی‌های فیزیکی یک شیء (مانند وزن کاغذ یا جنس جلد کتاب) بالقوه بی‌نهایت هستند، همۀ آن‌ها در تجربۀ ادبی اهمیت یکسانی ندارند. برای مثال، ترکیب شیمیایی جوهر یک ویژگی فیزیکی‌ست، اما معمولاً بر تفسیر ما از داستان تأثیری ندارد؛ در مقابل، انتخاب یک فونت خاص یا نحوۀ صفحه‌آرایی می‌تواند به شکلی عامدانه برای برانگیختن حسی خاص در خواننده به‌کار گرفته شود. بنابراین، مادیت آن وجهی از فیزیکی‌بودن است که از طریق یک کنش هنری، از حاشیۀ خنثی به مرکز توجه رانده شده و در خدمت بیانگری اثر قرار می‌گیرد. درحقیقت، به تعبیر هِیلز، مادیت، آن دسته از ویژگی‌های فیزیکی‌ست که توسط استراتژی‌های هنری اثر «فعال» شده و به بخشی از فرایند معناسازی تبدیل می‌شوند. به باور او، «مادیت یک خاصیت نوظهور است که از طریق تعاملات دینامیک میان ویژگی‌های فیزیکی و استراتژی‌های دلالت‌گرانه خلق می‌شود» (Hayles, 2005: 33).
اهمیت این تعریف در آن است که مادیت را از یک «ویژگی ذاتی شیء» به یک «فرایند تفسیری و پویا» تبدیل می‌کند. مادیت چیزی نیست که متن «دارد»، چیزی‌ست که در «تعامل» میان متن، مؤلف و خواننده «رخ می‌دهد». این دیدگاه به ما اجازه می‌دهد تا از آشوب «بی‌نهایت تفاوت» (هر کتابی با دیگری فرق دارد) فرار کنیم و بر آن دسته از جنبه‌های فیزیکی تمرکز کنیم که در فرایند هنری به کار گرفته شده‌اند.
توجه مجدد به ماده، مستلزم بازنگری در رابطۀ میان تفکر و جهان مادی‌ست. در مقابل انگاره‌ای که مصنوعات را صرفاً محصول نهایی و منفعلِ اندیشه می‌داند، این رویکرد بر یک «حلقۀ بازخوردی از مادیت به ذهن» تأکید می‌کند؛ دیالکتیکی که در آن، تفکر و شکل‌دهی مادی، دائماً یکدیگر را به وجود می‌آورند و دگرگون می‌سازند.
این بینش، قلب تپندۀ رویکرد مادی‌گراست. فرایند مذکور، مازادِ سطح شناختی، در سطح بدنی نیز رخ می‌دهد. بدن در تعامل با مادیت اثر، در فرایند معناسازی درگیر می‌شود. در نتیجه، دیگر نمی‌توان از «ذهن» و «بدن» به‌صورت مجزا سخن گفت؛ بلکه از یک «تن-ذهن» یکپارچه سخن راند که در یک مدار سایبرنتیک با اثر تعامل می‌کند.
هدف از این رویکرد، اعلام برتری رسانۀ الکترونیک بر چاپ نیست. برعکس، ظهور رسانه‌های دیجیتال و فرایندهای پیچیدۀ میانجی‌گری میان آن‌ها، این فرصت بی‌نظیر را فراهم آورده تا چاپ با چشمانی نو دیده شود و مشخص گردد که نظریه‌ها و نقدهای ادبی تا چه حد آغشته به مفروضات ویژۀ جهان چاپ بوده‌اند. نهایتاً این فهم تازه، به این گزاره منتهی می‌شود که هِیلز صورت‌بندی می‌کند: «ایجاب می‌کند مادیت و معنای [آثارکُدَبی] را عمیقاً درهم‌تنیده با یکدیگر ببینیم. مادیت، محتواست و محتوا، مادیت است» (Hayles, 2002: 107). چنین گزاره‌ای، یک بازتعریف رادیکال از چیستی ادبیات است و بر این اصل تأکید دارد که هر انتخاب مادی -از فونت گرفته تا زبان برنامه‌نویسی- یک کنش دلالت‌گر است و متون ادبی، درست مانند انسان‌ها، بدن دارند.
1.4.2. یک ادبیات و سه سکوی اجرا: نگاهی تاریخی-تطبیقی 
پذیرش این اصل بنیادین که ادبیات همواره در یک بستر مادی بدن‌مند می‌شود، این پرسش را به میان می‌آورد که امر ادبی در طول تاریخ، چه بدن‌هایی به خود گرفته‌ست؟ پاسخ به این پرسش، مستلزم یک نگاه تاریخی-تطبیقی به سه سکوی اجرایی‌ست که سه دوران بزرگ ادبیات را شکل داده‌اند: سکوی حنجره در ادبیات شفاهی، سکوی کاغذ در ادبیات چاپی، و سکوی پیکسل در کُدَبیات. 
هدف از این بررسی تاریخی، تنها یک دسته‌بندی دوره‌ای نیست؛ هدف آن است که نشان داده شود هر یک از این سکوها، به‌عنوان نوعی فناوری حکاکی و مادیت اجرایی، مجموعه‌ای منحصربه‌فرد از قابلیت‌ها و محدودیت‌ها را بر امر ادبی تحمیل می‌کنند. این سکوها، یک حامل خنثی برای انتقال محتوا نیستند؛ یک عامل فعال در شکل‌دهی به ساختارهای روایی، شیوه‌های خوانش، و حتی خودِ ماهیت «ادبیت» در هر دوران‌اند.
از طریق همین نگاه تطبیقی که مبتنی‌بر «تحلیل رسانه-ویژه» است، می‌توان ویژگی‌های خاص هر سکو را با وضوح بیشتری درک کرد. با درک قابلیت‌های کاغذ در برابر حنجره، می‌توان به فهم عمیق‌تری از نوآوری‌ها و گسست‌های معرفت‌شناختی‌ای دست یافت که سکوی پیکسل در تقابل با هر دو سنت پیشین خود ایجاد می‌کند. بررسی پیش رو، با بررسی قابلیت‌های هر یک از این سه سکو، در پی آن است تا هویت هستی‌شناختی و منحصربه‌فرد کُدَبیات را نه به‌عنوان پدیده‌ای بی‌ریشه، که به‌عنوان یک گسست معنادار در یک بررسی تاریخی از بدن‌های ادبی، آشکار سازد.
1.4.2.1. حنجره: مادیتِ گذرا در ادبیات شفاهی
پیش از آنکه کلمه بر کاغذ یا پیکسل نقش بندد، امر ادبی در نخستین بستر مادی خود، یعنی بدن انسان، متجلی می‌شد. تحلیل هستی‌شناختی ادبیات شفاهی از منظر «تحلیل رسانه‌-ویژه» مستلزم آن است که این سنت دیرپا را یک ادبیات «غیرمادی» یا «فاقد متن» نبینیم، و برعکس، به‌عنوان ادبیاتی در نظر بگیریم که سکوی اجرای آن، دستگاه پیچیدۀ زیست‌فناورانۀ بدن انسان است. در این زیست‌بوم، «سکوی حنجره»، به‌عنوان فناوری حکاکی اصلی، از تعامل ریه‌ها، تارهای صوتی، زبان، لب‌ها و در نهایت، دستگاه شنوایی مخاطب شکل می‌گیرد. «حکاکی» در اینجا، نه بر یک سطح خارجی، که از طریق تعدیل نَفَس و تبدیل آن به امواج صوتی معنادار در هوا صورت می‌پذیرد.
مهم‌ترین ویژگی مادی این سکو -در عین حال، اصلی‌ترین محدودیت آن- «گذرابودن» است. نشانگر صوتی که کنش اصلی آن گفته و شنیده شدن است، وجودی آنی و لحظه‌ای دارد؛ در همان دم که تولید می‌شود، در زمان محو می‌گردد و هیچ ردپای فیزیکیِ پایداری از خود به جای نمی‌گذارد. این مادیتِ ذاتاً ناپایدار، پیامدهای ساختاری تعیین‌کننده‌ای را بر فرم و کارکرد امر ادبی تحمیل می‌کند و آن را از سنت‌های خلف خود متمایز می‌سازد.
این گذرابودن، نوع تجربۀ پدیدارشناختی مواجهه با اثر ادبی را تعیین می‌کند. اثر شفاهی تنها در یک رویداد ارتباطی زنده و از طریق هم‌حضوریِ فیزیکی تولیدکننده و دریافت‌کننده ممکن می‌شود. این امر، تجربۀ ادبی را به یک کنش تماماً بدنمند و جمعی بدل می‌سازد. لحن صدا، حالات چهره، حرکات بدن راوی، و حتی واکنش‌های دیداری و شنیداری مخاطبان، همگی بخشی از معنای اثر در لحظۀ اجرا هستند. از منظر معماری زمان و مکان، تجربۀ مخاطب کاملاً به بستر اجرا وابسته است. زمان، خطی، برگشت‌ناپذیر و همگام با زمان واقعی اجراست و مخاطب کنترلی بر سرعت آن ندارد. مکان نیز، فیزیکی، مشترک و محدود به محل اجراست.
دومین پیامد، استقرار حافظۀ انسانی در حکم یگانه‌رسانۀ ذخیره‌سازی‌ست. در غیاب هرگونه ابزار خارجی برای ثبت و بایگانی، متن ادبی برای بقا و انتقال، ناگزیر است در ذهن انسان‌ها حک شود. جالب آنکه حتی سوسور، به‌عنوان نظریه‌پرداز برجستۀ نظام گفتار، در تلاش برای نظریه‌پردازی، این مادیت فیزیکی را نادیده می‌گیرد و بر یک «تصویر صوتی» ایدئال‌شده تمرکز می‌کند. هِیلز در نقد این رویکرد اذعان می‌کند که سوسور مادیت را به «واقعیت‌هایی موضعی در مغز» تقلیل می‌دهد و آن را از ساختار زبانی که در آن «فقط الگوی صوتی وجود دارد» متمایز می‌کند (Hayles, 2005: 44). به‌هر حال، این محدودیت مادی، یعنی وابستگی تام به ظرفیت‌های حافظۀ انسانی، مستقیماً به شکل‌گیری مجموعه‌ای از فنون یادافزا در ساختار خودِ اثر ادبی منجر می‌شود. عناصری چون وزن، قافیه، تکرار، قالب‌ها، الگوهای روایی ثابت و صور خیال آشنا، محض تفنن و تزئینات زیبایی‌شناختی نیستند؛ بلکه در وهلۀ اول، فناوری‌های شناختیِ یادافزایی هستند که به متن قابلیت «به‌خاطرسپاری» و «یادآوری» می‌بخشند.  به تعبیر والتر اونگ ، این الگوهای یادافزا در فرهنگ شفاهی امری حاشیه‌ای نیستند، بلکه «خودِ جوهرِ اندیشه را تشکیل می‌دهند. اندیشه در هر شکل عمومیت‌یافته‌ای بدون آن‌ها ناممکن است، زیرا اندیشه یعنی خود همین الگوها» (Ong, 2002: 34). این ویژگی‌ها، «کد»های ساختاری این رسانه برای تضمین بقای خود در یک بستر ذخیره‌سازی ناپایدار و ارگانیک (یعنی حافظه) به‌شمار می‌روند. اونگ این ضرورت ساختاری را این‌گونه توضیح می‌دهد که در فرهنگ شفاهی، «اندیشیدن به چیزی به شیوه‌ای غیرقالبی، بدون الگو و غیر یادافزا، حتی اگر ممکن بود، اتلاف وقت محسوب می‌شد، زیرا چنین اندیشه‌ای، پس از پردازش، هرگز نمی‌توانست با کارآمدی بازیابی شود» (Ong, 2002: 34).
پیامد منطقی دیگر این مادیت گذرا، درهم‌تنیدگی گریزناپذیر «اثر» و «اجرا» است. در سنت شفاهی، نمی‌توان از یک «اثر» ثابت که مستقل و منفک از اجراهای متعددش وجود داشته باشد، سخن گفت. هر بار که یک داستان یا شعر روایت می‌شود، یک اجرای منحصربه‌فرد و یگانه رخ می‌دهد که تحت‌تأثیر عواملی چون مهارت راوی، واکنش مخاطبان و بستر اجتماعی رویداد، دست‌خوش تغییر و بازآفرینی می‌شود. در این‌جا، «تغییر» و «دگرسانی»، نشانۀ «تحریف» یا «خطا» در انتقال یک نسخۀ اصلی نیست و نشان‌دهندۀ خصلت ذاتی و ماهوی خودِ رسانه‌ست. اثر ادبی، یک ابژۀ ثابت نیست، یک «رویداد» پویاست.
در نهایت، این ویژگی‌های مادی که فرم غالب بیان ادبی در دوران پیشاسواد بوده‌اند، ساختارهای قدرت و مدل اقتصادی خاص خود را به‌وجود می‌آورند. در این‌جا، متن یک کالا نیست و اقتصاد آن مبتنی‌بر اقتصاد هدیه یا حمایت است. قدرت نه در دست نهادهای اقتصادی مانند ناشران، بلکه در اختیار کسانی‌ست که حافظۀ جمعی را در اختیار دارند و از اقتدار سنت برخوردارند (ریش‌سفیدان، نقالان). از همین‌رو، ارزش‌های پایۀ این سکو، ارزش‌هایی جمعی و گروهی‌ست. اقتدار متن نیز از اصالت یک نسخۀ مکتوب یا نبوغ یک مؤلف منفرد، سرچشمه نمی‌گیرد و از پیوند آن با حافظۀ جمعی و مقبولیت آن در میان گروه ناشی می‌شود. بنابراین، سکوی حنجره، ادبیاتی را می‌آفریند که ذاتاً بدنمند، رویدادمحور، حافظه‌مدار، تغییرپذیر و اجتماعی‌ست.
1.4.2.2. کاغذ: مادیتِ پایدار در ادبیات چاپی
گذار از سکوی حنجره به سکوی کاغذ، که با اختراع و رواج صنعت چاپ به اوج خود رسید، صرفاً یک تغییر در ابزار نبود. یک انقلاب معرفت‌شناختی بود که تمامی ابعاد امر ادبی را دگرگون ساخت. این تحول با یک جابه‌جایی در محور حسی-شناختی آغاز شد: رمزگان دیداری جایگزین رمزگان شنیداری شد و کنش مرکزی از «گفته و شنیده شدن» به «نوشته و خوانده شدن» تغییر یافت. این غلبۀ چشم بر گوش، تجربۀ ادبی را از یک رویداد حسی-جمعی به یک فعالیت شناختی-فردی بدل ساخت که مستلزم کسب «سواد الفبایی» بود.
مادیت کاغذ و جوهر، در تقابل کامل با امواج صوتی گذرا، خصلتی پایدار و بادوام داشت. همان‌طور که هِیلز در مقایسۀ چاپ با رسانه‌های الکترونیک اشاره می‌کند، این پایداری یک واقعیت فیزیکی انکارناپذیر است: «واقعیت سرسختانه این است که وقتی جوهر بر کاغذ نقش می‌بندد، به‌طور نسبی پایدار و بی‌حرکت باقی می‌ماند» (Hayles, 2005: 100). بزرگ‌ترین دستاورد فناورانۀ صنعت چاپ، قابلیت تولید انبوه نسخه‌هایی بود که کاملاً یکسان بودند. این پایداری و تکرارپذیری بی‌نقص، برای نخستین‌بار در تاریخ، «متن» را به یک ابژۀ مادیِ ثابت و قابل تکثیر بدل کرد. این ابژۀ جدید دیگر در حافظۀ ناپایدار اذهان ذخیره نمی‌شد و به جای آن، بر اوراق ثبت می‌گشت. این ثبات هستی‌شناختی، سنگ بنای مفاهیم مدرنی چون علم تجربی، تاریخ‌نگاری مدرن و دولت-ملت‌های مبتنی‌بر زبان نوشتاری مشترک شد.
پیامدهای این ابژه‌شدنِ متن، عمیق و گسترده بود. انتقال اثر از طریق صنعت چاپ، به‌طور کامل از هم‌حضوری گوینده و شنونده بی‌نیاز شد و تمایزی قاطع میان «اثر» به‌عنوان یک موجودیت ثابت، و «اجرا» (یا همان خوانش) به‌عنوان یک کنش تفسیری ایجاد کرد. یک اثر واحد وجود داشت که می‌توانست توسط تعداد بی‌شماری از مخاطبان در زمان‌ها و مکان‌های مختلف خوانده شود. همین استقلال و ثبات اثر، زمینه را برای ظهور مفهوم مدرن «مؤلف»، یعنی یک نابغۀ منفرد و مالک انحصاری اثر، فراهم آورد. این فرایند، خودِ تعریف «متن» را نیز عمیقاً تحت تأثیر قرار داد. هِیلز با نقد دیدگاه‌های سنتی در تحلیل متن، نشان می‌دهد که چگونه این تعاریف، ناخودآگاه محصول فناوری چاپ هستند: «فکرکردن به متن به‌عنوان توالی واقعی کلمات و نقطه‌گذاری‌ها، تعریفی‌ست که تا به‌غایت چاپ‌محور است، زیرا مستقیماً از کارگاه چاپ‌گر و چینش حروف به‌عنوان ابزار تولید کتاب بیرون آمده است» (Hayles, 2005: 93). در نتیجۀ این تحولات، اقتصاد مبتنی‌بر حمایت جای خود را به سرمایه‌داری صنعتی داد. هزینۀ بالای تولید، نهاد قدرتمند «ناشر» را به‌عنوان دروازه‌بان اصلی فرهنگ معرفی کرد، متن را به کالا تبدیل نمود و به شکل‌گیری قوانین «حق مؤلف» برای حفاظت از مالکیت فکری منجر شد.
این دگرگونی‌های مادی و اقتصادی، به نوبۀ خود، ارزش‌های فرهنگی کاملاً جدیدی را در دوران سواد الفبایی پرورش داد. به جای ارزش‌های جمعی و گروهی ادبیات شفاهی، ارزش‌های فردی و خلوت‌گزینی برجسته شد و خواندن به یک کنش خصوصی و درونی بدل گشت. تجربۀ زیستۀ خواندن نیز تغییر کرد. بدن خواننده، منضبط و ساکن گشت و تجربۀ ادبی به یک فرایند عمدتاً ذهنی تقلیل یافت. در معماری زمان و مکان، خواننده برای نخستین‌بار بر زمان مسلط شد و توانست توقف کند، به عقب بازگردد، یا به جلو بپرد. مکان نیز از یک فضای فیزیکی مشترک، به یک مکان خصوصی و قابل حمل (خودِ کتاب) و یک مکان انتزاعی (جهان داستان که در ذهن ساخته می‌شود) تغییر یافت.
در نهایت، سکوی کاغذ یک پارادوکس بزرگ را به وجود آورد: موفقیت بی‌نظیر این فناوری مادی در ایجاد یک تجربۀ پایدار و قابل اعتماد، باعث شد که خودِ مادیت آن به‌تدریج نامرئی و فراموش شود!. هِیلز بیان می‌کند که «سلطنت طولانی چاپ، این کار را برای نقد ادبی آسان کرد که ویژگی‌های خاص کتاب کدکس  را نادیده بگیرد» (Hayles, 2002: 32). کتاب به یک پنجرۀ شفاف به سوی جهان ادبیات تبدیل شد و این، انگارۀ «غیرمادی‌بودن متن» را به‌عنوان یک حقیقت تام وتمام به نسل بعدی ادبیات در عصر دیجیتال منتقل کرد.
1.4.2.3. پیکسل: مادیتِ پویا در ادبیات رایانشی
ورود به سکوی پیکسل، ورود به یک هستی‌شناسی کاملاً متفاوت برای امر ادبی‌ست. در این زیست‌بوم جدید که در دوران سواد دیجیتال ظهور کرده، پایه‌ای‌ترین واحد مادی دیگر نشانۀ پایدار جوهر بر کاغذ نیست، بلکه پیکسل است؛ نقطه‌ای از نور بر روی نمایشگر که وجودش وابسته به جریان مداوم الکتریسیته و اجرای مداوم کد است. این تفاوت هستی‌شناختی، مادیت این سکو را نه گذرا مانند حنجره و نه پایدار مانند کاغذ، بلکه ذاتاً پویا، متغیر و اجرایی می‌سازد. برخلاف دو سکوی پیشین، اثر ادبی در این بستر دیگر یک ابژۀ ثابت نیست، یک فرایند است. هِیلز تأکید می‌کند که «دقیق‌تر آن است که یک متن الکترونیک را یک رخداد بنامیم تا یک ابژه» (Hayles, 2005: 101).
این ماهیت فرایندی، تجربۀ پدیدارشناختی مواجهه با اثر را دگرگون می‌کند. آنچه کاربر بر صفحه می‌بیند، مجموعه‌ای از «نشانگرهای لرزان» است؛ تصاویری که محصول رمزگشایی و بازنمایی مداوم کدهای زیربنایی (= بنلادمتن)  توسط ماشین هستند. این پویایی، بدن را دوباره به شکلی فعال در تجربۀ ادبی درگیر می‌کند، اما این درگیری از طریق یک میانجی مادی جدید به نام رابط کاربری صورت می‌پذیرد. در اینجا با یک «تن-ذهن فناورانه» روبه‌رو هستیم که در آن، کنش‌های بدنمند کاربر (کلیک‌کردن، لمس‌کردن، تایپ‌کردن و...) مستقیماً به دستورات محاسباتی ترجمه شده و بر اجرای اثر تأثیر می‌گذارند. در نتیجه، ارزش‌های این سکو، از فردگرایی و خلوت‌گزینی ادبیات مکتوب، به سمت ارزش‌های تعاملی و مشارکتی سوق پیدا می‌کند. هِیلز در تحلیل دختر چهل‌تکه  این مشارکت فعال کاربر را این‌گونه تبیین می‌کند: «کاربر سوژگی خود را در این متن با انتخاب پیوندها، حک می‌کند» (Hayles, 2005: 159).
معماری زمان و مکان نیز در این سکو بازتعریف می‌شود. متن دیگر یک مسیر خطی نیست. یک فضای توپوگرافیک و قابل ناوبری‌ست. خواننده به یک «کاربر» یا «ناوبر» تبدیل می‌شود که در یک فضای داده‌ای کاوش می‌کند. پایداری اثر نیز معنای جدیدی می‌یابد. یک اثر الکترونیک، به دلیل وابستگی مطلق به یک بستر سخت‌افزاری و نرم‌افزاری خاص، ذاتاً منقضی‌شونده است.یعنی با از رده‌خارج‌شدن فناوری، اثر نیز ممکن است برای همیشه از دست برود. هِیلز این مادیتِ وابسته و ناپایدار را در تحلیل اثری چون Lexia to Perplexia   نشان می‌دهد و اشاره می‌کند که این اثر، منسوخ‌شدن گریزناپذیر خود را پیش‌بینی می‌کند؛ لحظه‌ای که «پلتفرمی که بر روی آن اجرا می‌شود، منسوخ شده و دیگر نتوان آن را باز کرد. در آن نقطه، اثر از وجود باز خواهد ایستاد» (Hayles, 2002: 62). همچنین، تکرارپذیری آن نیز مشروط است؛ یک اثر ممکن است بر روی دستگاه‌ها و مرورگرهای مختلف، به شیوه‌های متفاوتی نمایش داده یا اجرا شود. در این زیست‌بوم، اثر ادبی از یک ابژۀ پایدار به یک رویداد پویا، وابسته به بستر، تعاملی و ذاتاً ناپایدار تبدیل می‌شود.
در نهایت، این ماهیتِ فرایندی و وابسته به اجرا، ساختار قدرت و مدل اقتصادی حاکم بر این سکو را نیز شکل می‌دهد. سرمایه‌داری پلتفرمی جایگزین سرمایه‌داری صنعتی چاپ می‌شود و قدرت در اختیار صاحبان پلتفرم‌ها و کنترل‌کنندگان کد قرار می‌گیرد. در این مدل، خودِ تعامل و توجه کاربر، به داده‌هایی تبدیل می‌شود که ارزش اقتصادی دارند. در نهایت، سکوی پیکسل، امر ادبی را از یک ابژۀ پایدار و مستقل، به یک رویداد پویا، وابسته به بستر، تعاملی و ذاتاً ناپایدار تبدیل می‌کند؛ رویدادی که تنها در لحظۀ تعامل میان کاربر، ماشین و کد، به وجود می‌آید.
1.4.2.4. گفت‌وگوی سکوها: قابلیت‌ها و دینامیک میانجی‌گری رسانه‌ای
تحلیل سه سکوی حنجره، کاغذ و پیکسل نشان می‌دهد که هر یک از این بسترهای مادی، مجموعه‌ای منحصربه‌فرد از قابلیت‌ها را ارائه می‌دهند که به‌طور مستقیم بر ماهیت امر ادبی تأثیر می‌گذارند. در سکوی شفاهی، قابلیت‌های اصلی عبارتند از گذرابودن، ضرورت هم‌حضوری و وابستگی به حافظه، که به شکل‌گیری یک ادبیات جمعی، رویدادمحور و حافظه‌مدار منجر می‌شود. در مقابل، سکوی چاپی قابلیت‌های پایداری، تکرارپذیری بی‌نقص و انتقال غیرهمزمان را فراهم می‌کند که زمینه‌ساز ظهور مفاهیمی چون مؤلف واحد، اثر ثابت، و خوانش فردی و خصوصی می‌شود. در نهایت، سکوی رایانشی با قابلیت‌های پویایی، تعامل‌پذیری، و ساختار چندلایه، ادبیاتی را ممکن می‌سازد که فرایندی، مشارکتی و ذاتاً وابسته به اجراست.
با این حال، این تحلیل تطبیقی اگر این سه سکو را به‌عنوان قلمروهایی مجزا و مراحل تاریخیِ کاملاً منفصل از یکدیگر در نظر بگیرد، ناقص خواهد بود. رسانه‌ها در خلأ وجود ندارند؛ آن‌ها همواره در یک گفت‌وگوی دائمی، یک رابطۀ پیچیدۀ رقابت و همکاری، و یک فرایند بی‌پایانِ تأثیر و تأثر به‌سر می‌برند. رسانه‌های جدید، اسلاف خود را محو نمی‌کنند، آن‌ها را از نو صورت‌بندی کرده و جایگاهشان را در یک زیست‌بوم رسانه‌ایِ در حال تغییر، بازتعریف می‌کنند. برای فهم این دینامیک پیچیده، باید به مفهوم نظری «بازواسطه‌گری»  و صورت‌بندی دقیق‌تر آن نزد هِیلز، یعنی «میانجی‌گری» ، رجوع کرد.
جی دیوید بولتر  و ریچارد گروسین  در کتاب خود، بازواسطه‌گری، این مفهوم را به‌عنوان «منطق صوری‌ای که رسانه‌های جدید از طریق آن، فرم‌های رسانه‌ای پیشین را از نو شکل می‌دهند» تعریف می‌کنند (Bolter & Grusin, 2000: 273).  به باور آن‌ها، این فرایند از طریق یک منطق دوگانۀ به ظاهر متناقض اما در عمل، مکمل، یعنی «بی‌واسطگی»  و «پرواسطگی»  عمل می‌کند. آن‌ها این رابطۀ متقابل را این‌گونه توضیح می‌دهند که «این دو منطقِ به‌ظاهر متناقض، نه‌تنها در رسانه‌های دیجیتال امروزی هم‌زیستی می‌کنند، بلکه به یکدیگر وابسته‌اند» (Bolter & Grusin, 2000: 6).    
منطق بی‌واسطگی، میل به شفافیت و نامرئی‌شدن خودِ رسانه‌ست و بر این اصل استوارست که «خودِ رسانه باید ناپدید شود و ما را در حضور خودِ چیزِ بازنمایی‌شده، تنها بگذارد (همان). در این حالت، رسانۀ جدید تلاش می‌کند تا واسطه‌گری خود را پنهان کرده و این توهم را در مخاطب ایجاد کند که او در حال یک تجربۀ مستقیم، واقعی و بی‌واسطه با محتواست. هدف، غرق‌کردن مخاطب در جهان بازنمایی‌شده و به‌فراموشی‌سپردن خودِ دستگاه بازنمایی‌ست. رسانه‌های جدید اغلب برای رسیدن به این حس بی‌واسطگی، قراردادها و ویژگی‌های آشنای رسانه‌های قدیمی‌تر و جاافتاده‌تر را تقلید می‌کنند. به عنوان مثال، یک نرم‌افزار کتابخوان الکترونیکی با شبیه‌سازی دقیق بافت کاغذ، صدای ورق‌زدن، و حتی امکان تا کردن گوشۀ صفحه، در حال به‌کارگیری منطق بی‌واسطگی‌ست تا تجربۀ آشنا و «طبیعی» خواندن کتاب چاپی را بازآفرینی کند و از این طریق، حضور فناورانۀ خود را به حاشیه براند.
در مقابل، منطق پرواسطگی دقیقاً برعکس عمل می‌کند. به گفتۀ بولتر و گروسین، در این منطق، بازنمایی نه همچون یک پنجرۀ شفاف رو به جهان، بلکه همچون فضایی متشکل از پنجره‌های متعدد عرضه می‌شود که هر یک به بازنمایی‌ها یا رسانه‌های دیگر گشوده می‌شوند (Bolter & Grusin, 2000: 34).
در این حالت، رسانه نه تنها خود را پنهان نمی‌کند، بلکه با به‌رخ‌کشیدن سازوکارهای خود و ارجاع مداوم به دیگر رسانه‌ها، بر ماهیت واسطه‌مندانۀ خود تأکید می‌ورزد. هدف در این‌جا، غرق‌کردن مخاطب در خودِ رسانه و امکانات آن است، نه در محتوای آن. یک صفحۀ وب مدرن که همزمان شامل متن، تصاویر متحرک، ویدئوهای قابل پخش، لینک‌های متعدد و پنجره‌های بازشو است، یک نمونۀ عالی از پرواسطگی‌ست. چنین صفحه‌ای دائماً به مخاطب یادآوری می‌کند که در حال تعامل با یک فضای رسانه‌ای پیچیده و چندلایه است.
بولتر و گروسین استدلال می‌کنند که این دو منطق، در یک رابطۀ پیکارگونۀ دائمی با یکدیگر قرار دارند. میل به بی‌واسطگی، همواره به شکل‌گیری فرم‌های جدیدی از پرواسطگی منجر می‌شود و برعکس. این کشمکش و تعامل دائمی میان «میل به شفافیت و میل به نمایش خودِ رسانه، موتور محرکۀ تکامل رسانه‌ها و فرایند بازواسطه‌گری‌ست» (Bolter & Grusin, 2000: 34).
کاترین هِیلز ضمن تأیید اهمیت این مفهوم، اصطلاح «میانجی‌گری» را ترجیح می‌دهد. به باور هِیلز، «بازواسطه‌گری» این خطر را دارد که فرایند را به‌صورت یک حرکت خطی و یک‌سویه (از رسانۀ قدیم به جدید) به تصویر بکشد. در مقابل، «میانجی‌گری» بر ماهیت چندسویه، بازگشتی و پیچیده‌تر این تعاملات تأکید دارد (Hayles, 2005: 33).
«میانجی‌گری» به ما اجازه می‌دهد تا ببینیم که نه تنها رسانۀ جدید، قدیم را بازتولید می‌کند، که رسانۀ قدیم نیز در مواجهه با جدید، خود را بازتعریف می‌کند. هِیلز این دینامیک را با اشاره به تعامل پیچیدۀ «همگرایی» و «واگرایی» توضیح می‌دهد. در حالی که به نظر می‌رسد تمام رسانه‌ها به سمت دیجیتالی‌شدن «همگرا» می‌شوند، همزمان در یک «زیست‌بوم رسانه‌ای قدرتمند» از یکدیگر «واگرا» شده و بر ویژگی‌های منحصربه فرد خود تأکید می‌کنند (Hayles, 2005:32).
نمونه‌های این دینامیک میانجی‌گری در سراسر تاریخ ادبیات قابل مشاهده است. رمان‌های اولیه در قرن هجدهم، با استفاده از فرم نامه‌نگاری یا روایت اول‌شخص، تلاش می‌کردند تا حس «بی‌واسطگی» و «صدا»ی سنت شفاهی را در بستر چاپ بازتولید کنند. در عصر دیجیتال، کتاب‌های الکترونیکیِ اولیه با شبیه‌سازی انیمیشن «ورق‌زدن» یا امکان «حاشیه‌نویسی» دیجیتال، در حال بازواسطه‌گری قابلیت‌های آشنای کتاب چاپی بودند تا برای کاربر تجربه‌ای ملموس‌تر فراهم کنند. هِیلز به نمونۀ «کتاب‌های توسعه‌یافتۀ » شرکت وویجر  اشاره می‌کند که در آن‌ها گزینه‌ای برای قراردادن یک «گیرۀ کاغذ» مجازی بر روی صفحۀ نمایش وجود داشت؛ این، مثالی عالی از تلاش برای بازتولید مادیت یک رسانه در رسانه‌ای دیگر است (Hayles, 2002: 30).
این خیابان، دوطرفه‌ست. امروزه، ادبیات چاپی نیز به‌طور فزاینده‌ای در حال میانجی‌گری با کُدَبیات است. رمان‌هایی چون خانۀ برگ‌ها  اثر مارک دانیلوسکی ، با ساختار فرامتنی، بازی‌های تایپوگرافیک پیچیده، و صفحه‌آرایی‌ای که تداعی‌گر یک صفحۀ وب پر از لینک و پنجره است، به‌وضوح منطق و زیبایی‌شناسی رسانۀ دیجیتال را در بدنۀ کتاب چاپی وارد می‌کنند.
بنابراین، سکوهای ادبیات جزایری محیط‌به‌خود و منزوی نیستند، اجزای یک زیست‌بوم پویایند. آن‌ها در یک میانجی‌گری پیوسته، قابلیت‌های یکدیگر را وام می‌گیرند، به چالش می‌کشند و در این فرایند، خود را بازتعریف می‌کنند. فهم این دینامیک پیچیده، پیش‌شرط ضروری برای درک این است که کُدَبیات چگونه در گفت‌وگو با سنت‌های پیشین خود، هویت منحصربه‌فرد خویش را بنا می‌کند.
1.4.3. ژرف‌کاوی متن رایانشی
تحلیل تطبیقی سکوهای سه‌گانه در بخش پیشین، نشان داد که سکوی رایانشی یک گسست هستی‌شناختی در تاریخ بدن‌های ادبی‌ست. برای درک عمیق این گسست، توصیف ویژگی‌های کلی آن کافی نیست. اکنون زمان آن فرا رسیده‌ست که به کالبدشکافی این بدن جدید بپردازیم؛ یعنی از سطح مرئی پیکسل‌ها فراتر رفته و به لایه‌های پنهان و سازوکارهای بنیادینی که ماهیت اجرایی آن را شکل می‌دهند، نفوذ کنیم.
همان‌طور که پیش‌تر تصریح کردیم، اگر ادبیات شفاهی در «رویداد» و ادبیات چاپی در «ابژه» خلاصه می‌شود، ادبیات رایانشی در «فرایند» تعریف می‌گردد. این بخش در پی آن است تا این «فرایند» را واکاوی کند و به این پرسش پاسخ دهد که یک متن الکترونیک، دقیقاً چگونه از تعامل میان کد، نرم‌افزار، سخت‌افزار و کنش کاربر، درلحظه به‌وجود می‌آید و معنا تولید می‌کند. این واکاوی، با رمزگشایی از این ساختارهای پنهان، در پی آن است تا نشان دهد که چگونه مادیت در کُدَبیات، از یک بستر منفعل به یک عامل فعال و پویا در تولید امر ادبی تبدیل می‌شود.
1.4.3.1. مادیت اجرایی
بنیادی‌ترین گسست هستی‌شناختی که سکوی رایانشی در تاریخ بدن‌های ادبی ایجاد می‌کند، گذار از انگارۀ «اثر به مثابۀ ابژه» به پارادایم «اثر به مثابۀ فرآیند» است. در سنت پانصدسالۀ چاپ، متن ادبی هویتی ثابت و پایدار دارد؛ یک ابژۀ مادی که می‌توان آن را در دست گرفت، به آن ارجاع داد و در زمان‌ها و مکان‌های مختلف، به شکلی کمابیش یکسان با آن مواجه شد. اما یک متن الکترونیک، پیش از هر چیز، یک ابژه نیست.
این ماهیت فرایندی، که می‌توان آن را «مادیت اجرایی» نامید، به این معناست که متن در هیچ‌کجا به صورت یک کلِ یک‌پارچه و از پیش موجود، وجود ندارد. آنچه بر روی صفحۀ نمایش ظاهر می‌شود، نتیجۀ اجرای آنی و پویای مجموعه‌ای از دستورات و الگوریتم‌هاست. متن، در لحظۀ تعامل میان کاربر و ماشین، «به وجود می‌آید». این فرایند، پیش از هرگونه تفسیر شناختیِ کاربر رخ می‌دهد. هِیلز این تمایز را به‌روشنی بیان می‌کند: «تأکید می‌کنم که این پردازش [ماشینی]، لزوماً مقدم است بر هرگونه پردازش شناختی‌ای که کاربر برای خواندن و تفسیر متن انجام می‌دهد. اگرچه خوانندگان آثار چاپی هنگام خواندن یک کتاب، عملیات شناختی پیچیده‌ای را انجام می‌دهند، اما خطوط چاپ‌شده، پیش از آنکه کتاب باز، خوانده، یا فهمیده شود، به‌خودی‌خود وجود دارند. یک متن الکترونیک، فاقد چنین وجودِ از پیشی است» (Hayles, 2005: 101).
این «فقدانِ پیشینی»، پیامدهایی جدی بر فهم هستی‌شناسی اثر دارد. متن در لحظه و بر اساس منطق محاسباتی و اغلب در پاسخ به کنش کاربر، «تولید» می‌شود. این بدان معناست که خودِ عملِ به‌اجرادرآمدنِ کد، بخشی جدایی‌ناپذیر از ماهیت مادی و زیباشناختی اثر است. همان‌طور که قبل‌تر نیز گفته شد، این ویژگی، مفهوم متن را از یک «بودن» ایستا به یک «شدن» دائمی تبدیل می‌کند.
در اینجا علاوه‌بر محتوا، فرم و ساختار نیز در لحظه تولید می‌شوند. یک الگوریتم تولیدکنندۀ متن ممکن است در هر بار اجرا، کلمات، جملات و حتی ساختار کلی متفاوتی را تولید کند. این پدیده به طور کامل با ثبات و تکرارپذیری متن چاپی که در آن، هر نسخه از یک کتاب یکسان است، در تضاد قرار دارد. در این پارادایم، ماشین یک عامل فعال در خودِ فرایند دلالت است.
برای درک این موضوع، باید از سطح بصری متن فراتر رفت. هر پیکسل بر روی صفحه، در واقع یک بازنمایی بصری از داده‌های دیجیتال زیرین است که توسط یک زبان برنامه‌نویسی سازماندهی شده‌اند. این زبان‌ها، که به منزلۀ جوهر و کاغذ در ادبیات چاپی عمل می‌کنند، مجموعه‌ای از دستورات را برای ماشین فراهم می‌آورند. در نتیجه، خودِ کد، مادیت اصلیِ اثر را تشکیل می‌دهد و عملکرد آن در فرایند اجراست که به متن ماهیت می‌بخشد. بنابراین، مادیت اثر، به جای اینکه در یک شیء ثابت مثل کاغذ ته‌نشین شود، در مجموعه‌ای از دستوراتِ فعال و پویا توزیع می‌گردد. 
تحلیل چنین آثاری دیگر نمی‌تواند به رمزگشایی یک ابژۀ تمام‌شده محدود شود، بلکه باید خودِ فرایند تولید و اجرای آن را به‌عنوان بخشی از کنش دلالت‌گرانه در نظر بگیرد. این چرخش پارادایمی، سنگ بنای فهم ساختارهای عمیق‌تری است که در ادامه به آن‌ها خواهیم پرداخت.
1.4.3.2. زبان‌های برنامه‌نویسی در حکم جوهر دیجیتال
اگر مادیت اثر کُدَبی در «فرایند» اجرا نهفته است، پرسش منطقی بعدی این است که مادۀ خام و بنیادین این فرایند چیست؟ در قیاس با سکوی چاپ که در آن جوهر، مادۀ اصلی حکاکی بر کاغذ است، می‌توان زبان‌های برنامه‌نویسی را به‌مثابۀ «جوهر دیجیتال» در نظر گرفت. با این حال، این استعاره تنها در صورتی راه‌گشاست که تفاوت‌های میان این دو نوع «جوهر» را درک کنیم. جوهر فیزیکی، یک مادۀ منفعل است که پس از حک‌شدن بر کاغذ، صرفاً به بازنمایی نشانه‌های زبانی می‌پردازد، اما جوهر دیجیتال، یعنی کد، یک مادۀ زنده و اجرایی‌ست.
مهم‌ترین تمایز در همین خصلت اجرایی‌بودن کد نهفته است. درحالی‌که زبان طبیعی می‌تواند به معنای ضمنی، اجرایی باشد و در ذهن انسان‌ها تغییر ایجاد کند، کد به معنایی بسیار قوی‌تر و مادی‌تر، اجرایی‌ست. دستورات آن مستقیماً باعث «رخ‌دادن» چیزها در جهان فیزیکی ماشین می‌شوند. همان‌طور که الن اولمان ، مهندس نرم‌افزار و نویسنده، در مصاحبه‌ با اسکات روزنبرگ، سردبیر نشریۀ الکترونیک سالن، اشاره می‌کند، «در نهایت، یک برنامۀ کامپیوتری تنها یک معنا دارد: کاری که انجام می‌دهد» (Rosenberg, 1997).  این جمله به معنای آن است که فهم یک قطعه کد، تنها در رمزگشایی معنای آن نیست، بلکه در مشاهده و تحلیل فرایند اجراییِ آن نهفته است.
این ماهیت اجرایی از آن‌جا ناشی می‌شود که این «جوهر دیجیتال» دارای مخاطبانی دوگانه است: انسان و ماشین. پیش از آنکه هر متنی بر روی صفحه برای کاربر انسانی نمایش داده شود، ابتدا باید توسط ماشین به‌عنوان مجموعه‌ای از دستورات قابل فهم، «خوانده» و اجرا شود. این میانجی‌گری ضروری ماشین، لایه‌ای از مادیت را به اثر اضافه می‌کند که در سنت چاپ وجود ندارد. الکساندر گالووی ، این ویژگی منحصربه‌فرد را این‌گونه صورت‌بندی می‌کند: «کد یک زبان است، اما نوع بسیار خاصی از زبان. کد تنها زبانی‌ست که اجرایی‌ست» (Galloway, 2004: 165).
این ویژگی اجرایی، کد را به یک «کنشگر» فعال در تولید معنا تبدیل می‌کند. کدها صرفاً دستورالعمل‌هایی نیستند که به صورت شفاف به نمایش پیکسل‌ها منجر شوند؛ آن‌ها در فرایند اجرا، با داده‌ها و دستورالعمل‌های دیگر تعامل می‌کنند و نتایجی را تولید می‌کنند که ممکن است از پیش کاملاً قابل پیش‌بینی نباشد. به عنوان مثال، در ادبیات خودزاینده، کد به عنوان یک موتور خلاق عمل می‌کند که با هر بار اجرا، متون جدیدی را خلق می‌کند و این متن‌ها، صرفاً بازنمایی یک ایدۀ ثابت نیستند، بلکه خود، محصول فرایند اجرایی کد هستند.
افزون‌براین، این جوهر دیجیتال، یک مادۀ یک‌پارچه نیست. کد در یک ساختار سلسله‌مراتبی پیچیده وجود دارد که ریتا ریلی  آن را «برج زبان‌ها»  می‌نامد (Raley, 2003: 307). این برج از پایین‌ترین سطح، یعنی کد باینری (صفر و یک‌ها) که مستقیماً با ولتاژهای الکتریکی در سخت‌افزار در ارتباط است، آغاز شده و تا بالاترین سطح، یعنی زبان‌های برنامه‌نویسی شیءگرا (که از نظر ساختاری به زبان طبیعی نزدیک‌ترند)، امتداد می‌یابد. هِیلز این ساختار را به «زنجیره‌های درهم‌تنیدۀ دال‌ها و مدلول‌ها» تشبیه می‌کند که در آن، «مدلول‌ها در یک سطح، به دال‌هایی در سطح دیگر تبدیل می‌شوند» (Hayles, 2005: 44).
این ساختار لایه‌مند نشان می‌دهد که مادیت کد، تنها در سطح مرئی (متنی که ما بر روی صفحه می‌بینیم) خلاصه نمی‌شود، بلکه در لایه‌های پنهان و زیرین آن نیز فعال است. تحلیل‌گر کُدَبیات، دیگر نمی‌تواند به سطح مرئی متن، یعنی آنچه بر صفحه ظاهر می‌شود، بسنده کند. «جوهر» این آثار، خود دارای ساختار، منطق، سبک و زیبایی‌شناسی‌ست. آنگونه که دانیل هیلیس ، مخترع برجسته و مهندس کامپیوتر، بیان می‌کند: «هر زبان برنامه‌نویسی شکسپیر خود را دارد و کشف رمز این نویسندگان لذت‌آور است. برنامۀ کامپیوتری‌ای که خوب نوشته شده باشد، دارای سبک، ظرافت و حتی طنز است و روشنی آن گاه با بهترین نثرها برابری می‌کند» (هیلیس، 1387: 70). فهم اینکه این جوهر دیجیتال چگونه نوشته شده، چه قابلیت‌هایی دارد و چگونه فرایند اجرا را شکل می‌دهد، برای درک کامل مادیت اثر ضروری است. این بینش، ما را آماده می‌کند تا به بررسی دقیق‌تر دوگانگی‌های مادی‌ای بپردازیم که در ادامه به آن خواهیم پرداخت.
1.4.3.3. دوگانگی مادی 
پس از پذیرش این اصل که متن رایانشی یک «فرایند» است و «مادۀ» اصلی آن کد و زبان‌های برنامه‌نویسی‌ست، اکنون باید به معماری این مادیت بپردازیم. بزرگ‌ترین تفاوت ساختاری میان مادیت چاپ و مادیت دیجیتال در این است که متن چاپی، یک موجودیت مادیِ یک‌پارچه و تک‌لایه است: آنچه می‌بینید، همان چیزی‌ست که هست. جوهر حک‌شده بر کاغذ، همزمان هم حامل داده و هم شیوۀ نمایش آن است. اما در محیط رایانشی، با یک دوگانگی مادی روبه‌رو هستیم. متن به دو ساحت مجزا اما کاملاً به‌هم‌پیوسته تقسیم می‌شود که این دو ساحت، تجربۀ خواندن و اساساً چیستی متن را بازتعریف می‌کنند.
برای فهم دقیق این معماری دوگانه، باید به سراغ چارچوب نظری اسپن آرست، یکی از پژوهشگران پیشگام حوزۀ ادبیات، بازی و فناوری، برویم و مفاهیم کلیدی او یعنی بنلادمتن  و لادمتن  برویم. 
1.4.3.3.1. بنلادمتن 
بنلادمتن، تمام محتوای بالقوۀ یک اثر است که به صورت داده و کد در حافظۀ کامپیوتر ذخیره شده است. این ساحت، آرشیو کامل و جامع تمام کلمات، تصاویر، صداها، لینک‌ها، و قواعد الگوریتمیکی‌ست که مؤلف/برنامه‌نویس نوشته است. بنلادمتن، جهانِ امکاناتِ اثر است؛ یک پایگاه دادۀ عظیم که تمام مسیرهای روایی ممکن، تمام پاسخ‌های احتمالی به کنش کاربر، و تمام عناصر چندرسانه‌ای را در خود جای داده است. این لایه برای کاربرِ نهایی معمولاً نامرئی‌ست و مستقیماً قابل دسترسی نیست. این همان «متن پنهان» یا «زیربنای» اثر است که ماشین با آن سروکار دارد.
1.4.3.3.2. لادمتن
در مقابل، لادمتن آن چیزی‌ست که در هر لحظۀ مشخص بر روی صفحه برای کاربر نمایش داده می‌شود. لادمتن، تحقق بالفعلِ بخشی از پتانسیل‌های بنلادمتن است. وقتی شما یک صفحه از یک اثر فرامتنی را می‌خوانید، یا یک بیت از یک شعر متحرک را می‌بینید، شما در حال مشاهدۀ یک لادمتن هستید. این همان «متن آشکار» یا «رویداد سطحی» است. هر لادمتن، تنها یکی از بی‌شمار پیکربندی‌های ممکنی‌ست که می‌توانست از دل بنلادمتن استخراج شود؛ رابطه‌ای که به گفتۀ آرست، می‌تواند مانند اثر «صد هزار میلیارد شعر» -که پیش‌تر بدان اشاره شد- باشد که در آن «تنها ۱۴۰ بنلادمتن به صد هزار میلیارد لادمتن ممکن ترکیب می‌شوند» (Aarseth, 1997: 62). 
این تعامل و بده‌بستان را می‌توان این‌گونه به تصویر کشید:
1.	کامپیوتر (ماشین) به بنلادمتن (بایگانی کد و داده و منطق برنامه) رجوع می‌کند؛
2.	بر اساس یک وضعیت اولیه یا یک کنش از سوی کاربر، ماشین بخشی از بنلادمتن را پردازش کرده و آن را به صورت یک لادمتن (متن، تصویر، صدا) بر روی صفحه «اجرا» می‌کند؛
3.	کاربر با این لادمتن تعامل می‌کند (مثلاً روی یک کلمه کلیک می‌کند)؛
4.	این تعامل، به مثابه یک ورودی جدید به ماشین ارسال می‌شود؛
5.	ماشین دوباره به بنلادمتن رجوع کرده و بر اساس این ورودی جدید، یک لادمتن تازه را تولید و نمایش می‌دهد.
این چرخه به‌طور مداوم تکرار می‌شود و اثر کُدَبی یک حلقۀ بازخوردی سایبرنتیک است که در آن، کاربر و ماشین در حال یک گفت‌وگوی دائمی از طریق میانجی‌گریِ این دو لایۀ متنی هستند.
این دوگانگی مادی، پیامدهای عمیقی برای نقد ادبی دارد. یک تحلیل‌گر کُدَبیات دیگر نمی‌تواند صرفاً به تحلیل لادمتن (آنچه بر صفحه می‌بیند) بسنده کند. یک نقد کامل و عمیق، مستلزم درک منطق بنلادمتن نیز هست: چگونه این آرشیو ساختاربندی شده‌ست؟ چه قواعدی بر تولید لادمتن‌ها حاکم است؟ چه امکاناتی در این بنلادمتن گنجانده شده و چه امکاناتی از آن حذف شده‌ست؟ این پرسش‌ها، نقد ادبی را به سمت نوع جدیدی از سواد، یعنی «سواد رویه‌ای»  سوق می‌دهد. این معماری دوگانه، شاید بیش از هر ویژگی دیگری، مادیت متن رایانشی را از مادیت یگانۀ چاپ متمایز می‌سازد.
1.4.3.4. رابط کاربری در نقش میانجی مادی و بدنمند 
شناسایی لایه‌های پنهان متن رایانشی، یعنی مادیت اجرایی و معماری دوگانۀ بنلادمتن/لادمتن، ما را به این پرسش تازه می‌رساند: این جهان محاسباتی پیچیده و پنهان، چگونه با جهان شناختی و بدنمند انسان ارتباط برقرار می‌کند؟ پاسخ در رابط کاربری نهفته‌ست؛ لایه‌ای که مانند یک پل، میانجی، و غشای فعال، دو سیستم هستی‌شناختی متفاوت را به هم پیوند می‌زند و خود، به یک عامل فعال در تولید معنا تبدیل می‌شود. رابط کاربری را نباید به مجموعه‌ای از ابزارهای بصری تقلیل داد و بهتر است آن را ملموس‌ترین سطح تماس میان کاربر و بنلادمتن برشماریم.
برای فهم عمیق نقش رابط کاربری، باید به سراغ مفهوم کلیدی کاترین هِیلز، یعنی «استعارۀ مادی»  برویم. این مفهوم، دقیقاً آن قطعه از پازل است که نشان می‌دهد چگونه مادیت اجراییِ متن رایانشی، به یک تجربۀ بدنمند برای کاربر تبدیل می‌شود. هِیلز استعارۀ مادی را برای «برجسته‌کردن تعامل میان کلمات و مصنوعات فیزیکی» به کار می‌برد (Hayles, 2002: 22).
یک استعارۀ مادی، آرایشی کلامی از جنس بیان و بدیع نیست، یک مصنوع فیزیکی‌ست که از طریق شکل، ساختار و قراردادهایش، نحوۀ تعامل و فهم ما را از یک مفهوم انتزاعی، ساختاربندی می‌کند. درواقع «مصنوعی‌ست که ویژگی‌های فیزیکی و کاربردهای تاریخی آن، تعاملات ما با آن را به شیوه‌هایی آشکار و پنهان ساختاربندی می‌کند» (Hayles, 2002: 22). به عبارت دیگر، خودِ این مصنوع فیزیکی، از طریق طراحی مادی و قراردادهای فرهنگی جاافتادۀ پیرامونش، به ما می‌آموزد که چگونه با یک سیستم انتزاعی تعامل کنیم. برای مثال، شکل فیزیکی موس و کنشِ آموختۀ کلیک‌کردن، به استعاره‌ای بدنمند برای کنش انتزاعیِ «انتخاب» یا «فعال‌سازی» یک عنصر دیجیتال تبدیل شده است. بنابراین، استعارۀ مادی، نه در کلمات، که در همین تعامل فیزیکی و ساختارمند میان بدن کاربر و ابزار رخ می‌دهد.
رابط کاربری کامپیوتر، یک کارخانۀ تولید استعاره‌های مادی‌ست. به‌طور مثال آیکون «دسکتاپ»، «پوشه‌ها» و «سطل زباله» استعاره‌هایی مادی هستند که با وام‌گرفتن از دنیای فیزیکیِ یک دفتر کار، به ما کمک می‌کنند تا با جهان انتزاعی و غیرقابل تصورِ فایل‌ها و مسیرها تعامل کنیم. این استعاره‌ها صرفاً تزئینی نیستند؛ آن‌ها نحوۀ تفکر ما دربارۀ داده‌ها را شکل می‌دهند. یک هایپرلینک/ابرپیوند که با رفتن نشانگر موس روی آن، تغییر رنگ می‌دهد، یک استعارۀ مادی است که به بدن ما می‌آموزد «این‌جا یک آستانه‌ست، یک امکان برای کنش».
این‌جاست که رابط کاربری، بدن را به‌طور کامل در مدار سایبرنتیک اثر درگیر می‌کند. رابط کاربری، بدن کاربر را به یک جزء ضروری از ماشین متنی تبدیل کرده و آن را منضبط می‌کند. کنش‌های ما دیگر آزاد نیستند؛ آن‌ها به مجموعۀ محدودی از حرکات فیزیکی (کلیک‌کردن، کشیدن، تایپ‌کردن و...) که توسط برنامه تعریف شده‌اند، تقلیل می‌یابند. رابط کاربری، خود دارای عاملیت است و می‌تواند گاه علیه محتوا عمل کند. هِیلز در تحلیل اثر Lexia to Perplexia به این عاملیت رابط کاربری اشاره می‌کند و آن را «بی‌قرار»  می‌نامد که «به‌طور مداوم به شیوه‌های مختلفی کنش/واکنش نشان می‌دهد تا به کاربر یادآوری کند او کنترل کاملی در دست ندارد» (Hayles, 2002: 57). رابط کاربری به‌طرق مختلف در برابر کاربر مقاومت می‌کند. هدف از این استراتژی، برهم‌زدن احساس تسلط کاربر و آشکارساختن تنش‌های پنهان میان انسان و ماشین -به‌عنوان بخشی از تجربۀ زیبایی‌شناختی اثر- است.
بنابراین، رابط کاربری، پل نهایی میان جهان پنهان کد و جهان آشکار تجربۀ انسانی است. یک ساختار مادی، بدنمند و عمیقاً دلالت‌گر است که علاوه‌بر آنکه دسترسی به اثر را ممکن می‌سازد، خود به بخشی جدایی‌ناپذیر از معنا و زیبایی‌شناسی آن تبدیل می‌شود. تحلیل هر اثر کُدَبی، بدون وارسی کیفیات رابط کاربری آن، ناقص خواهد بود.
بخش مادیت رسانه‌ای، تحلیلی را که از یک درک کلی دربارۀ اهمیت بدنِ متن آغاز شده بود، به یک فهم جدی‌تر و چندلایه از مبانی کُدَبیات بدل ساخت. این بخش نشان داد که گذار از سکوی حنجره به کاغذ و سپس به پیکسل، صرفاً یک تغییر در بستر ارائه نیست، و اتفاقاً نوک پیکان را به سمت چیستی امر ادبی نشانه می‌رود. همچنین مشخص گردید که چگونه ادبیات از یک «رویداد» گذرا و جمعی در فرهنگ شفاهی، به یک «ابژۀ» پایدار و فردی در فرهنگ چاپی تبدیل شد و در نهایت، در فرهنگ رایانشی، به یک «رخداد» اجرایی و پویا تکامل یافت.
تحلیل عمیق‌ترِ سکوی رایانشی، معماری پنهان این فرایند را آشکار ساخت. مشخص شد که «جوهر» این متن جدید، زبان‌های برنامه‌نویسی‌ست و بدن آن، به دو ساحت مجزا اما کاملاً درهم‌تنیده تقسیم می‌شود: یک بنلادمتنِ پنهان که بایگانی کدها و امکان‌های اثر است، و یک لادمتنِ آشکار که بر روی صفحه به اجرا درمی‌آید. همچنین تبیین شد که پل ارتباطی میان این جهان محاسباتی و کاربر بدنمند، رابط کاربری است؛ یک استعارۀ مادی که بدن را در یک مدار سایبرنتیک با ماشین درگیر می‌کند.
اکنون که آناتومی این بدن جدید ادبی، این ماشین متنی، تشریح شده است، پرسش بعدی مطرح می‌شود: وقتی اثر ادبی دیگر یک مسیر خطی برای دنبال‌کردن نیست و یک فضای محاسباتی برای کاوش است، ما با چه نوعی از متن روبه‌رو هستیم؟. پاسخ به این پرسش، بحث را مستقیماً به مفهوم «متن سایبری» رهنمون می‌سازد. بخش پیش رو، با تمرکز بر معماری و پدیدارشناسی سایبرمتن، به این موضوع خواهد پرداخت که چگونه این مادیت اجرایی، به شکل‌گیری فرم‌های جدیدی از روایت، تعامل، و در نهایت، سوژگی در عصر دیجیتال منجر می‌شود.
1.5. سایبرمتن : پدیدارشناسی ادبیات سخت‌پیما 
پاسخ به این پرسش‌ که در کُدَبیات، ما با چه متنی روبه‌رو هستیم، مستلزم توجه به نوع تجربه‌کردن متن و کیفیات پیمایش آن است. در این قلمرو، هیچ چارچوب نظری‌ای به اندازۀ اثر شناخته‌شدۀ اسپن آرست با نام سایبرمتن: دیدگاه‌هایی دربارۀ ادبیات سخت‌پیما  راهگشا نیست. آرست، با مشاهده نارسایی ابزارهای نقد ادبی سنتی در مواجهه با این متون نوظهور، رویکردی نوین را پیشنهاد می‌کند. او بحث را از دوگانۀ «چاپی/الکترونیک» فراتر می‌برد و در عوض، کارکردگرایانه مفهوم «سایبرمتن» را پیشنهاد می‌دهد. سایبرمتن، در نگاه او، یک ژانر ادبی نیست، «یک ماشین برای تولید انواع بیان» است (Aarseth, 1997: 3). یک دستگاه مکانیکی که برای تولید و مصرف نشانه‌های کلامی به‌کار می‌رود و لزوماً به کامپیوتر محدود نمی‌شود، بلکه آثاری چون ای چینگ  را نیز در بر می‌گیرد.
قلب تپندۀ این نظرگاه، در مفهوم کلیدی «ادبیات سخت‌پیما» نهفته است؛ اصطلاحی که آرست آن را از واژگان یونانی ergon (کار) و hodos (مسیر) برساخته است. او ادبیات سخت‌پیما را این‌گونه تعریف می‌کند: متنی که در آن «تلاشی غیربدیهی  از سوی خواننده برای پیمایش متن لازم است» (Aarseth, 1997: 1). این تلاش، یک کنش تفسیری و ذهنیِ  صرف نیست که در تمام انواع خواندن وجود دارد؛ بلکه یک کنش برون‌ذهنی  و یک «کار فیزیکیِ سازنده»  است (Aarseth, 1997: 1). کاربر در این‌جا در کنار رمزگشایی سنتی از متن، با کلیک‌کردن، تایپ‌کردن، یا پیمایش در یک فضای سه‌بعدی، در حال ساختن مسیر خود و در نتیجه، در حال به‌فعلیت‌رساندن خودِ متن است.
این تمایز، آرست را به یک میدان نبرد نظری با نقد ادبی سنتی می‌کشاند. او استدلال می‌کند که منتقدان ادبی، به دلیل خوگرفتن به متون خطی، «بیان متغیر»  سایبرمتن را با «ابهام معنایی»  متن چاپی اشتباه گرفته‌اند (Aarseth, 1997: 3). در یک رمان کلاسیک، ابهام از دل تفسیرهای گوناگون یک زنجیرۀ ثابت از کلمات برمی‌خیزد، اما در یک سایبرمتن، آنچه ابهام‌آلود است، خودِ تغییرپذیریِ آن زنجیرۀ کلمات است. آرست این تفاوت را در تمایز میان «آنچه خوانده می‌شود»  و «آنچه از آن خوانده می‌شود»  صورت‌بندی می‌کند (Aarseth, 1997: 3). در ادبیات چاپی، این دو تقریباً یکی هستند؛ اما در سایبرمتن، «آنچه از آن خوانده می‌شود» یک آرشیو عظیم از امکانات (بنلادمتن) است که خواننده در هر لحظه، تنها بخش کوچکی از آن را محقق می‌سازد.
این بخش از رساله، با تکیه‌بر چارچوب نظری آرست، در پی پدیدارشناسیِ تجربۀ سخت‌پیمایی‌ست. ما در ادامه، ابتدا به تعریف دقیق‌تر این ماشین متنی و گسست آن از مفهوم سادۀ «غیرخطی‌بودن» خواهیم پرداخت. سپس، به بررسی نقش کاربر در جایگاه یک کنشگر فعال می‌پردازیم و نشان می‌دهیم که چگونه کنش «خواندن» به «ناوبری» و «بازی» تبدیل می‌شود. در نهایت، به زیبایی‌شناسی نوظهوری خواهیم پرداخت که محصول مستقیم این مادیت اجرایی و تجربۀ سخت‌پیمایی‌ست. 
1.5.1. تعریف ماشین متنی: سایبرمتن و گسست از غیرخطی‌بودن
در میان اصطلاحات سنت نقد ادبی، واژۀ «غیرخطی»  پرکاربرد محسوب می‌شود. در این رساله نیز از «غیرخطی» مکرراً اسم برده شد. هرچند این واژه در نگاه اول، برای توصیف متون الکترونیک مانند آثار فرامتنی، مناسب به‌نظر می‌رسد، اما در عمل، به تعبیر آرست، به یک «کشمکش معرفت‌شناختی»  دامن زده است (Aarseth, 1997: 2). مشکل از آن‌جا ناشی می‌شود که «غیرخطی‌بودن» سابقه‌ای طولانی در توصیف نوآوری‌های رواییِ آثار مدرن و پست‌مدرن دارد و بارِ معنایی و سنت نظری‌ای که با خود حمل می‌کند، مانع از آن می‌شود که بتوانیم به توصیف دقیقِ گسستی که در پیمایش متن سایبری رخ می‌دهد، بپردازیم.
در یک رمان مدرن، «غیرخطی‌بودن» به معنای به‌هم‌ریختن توالی زمانیِ قصه در پیرنگ است. نویسندگانی چون عباس معروفی در سمفونی مردگان، با استفاده از تکنیک‌هایی چون فلاش‌بک، فلاش‌فوروارد، جریان سیال ذهن و تغییر مداوم زاویۀ دید، روایت را از یک مسیر زمانی مستقیم منحرف می‌کنند. خواننده در این آثار با یک پازل روایی روبه‌روست و وظیفۀ شناختی او این است که این قطعات زمانی پراکنده را در ذهن خود بازچینی کرده و به یک کلیت داستانی منسجم برسد. با این حال، با تمام این پیچیدگی‌ها، ساختار خودِ متن به‌عنوان یک ابژۀ مادی، کاملاً خطی و ثابت باقی می‌ماند. توالی کلمات و جملات بر روی صفحه، از ابتدا تا انتها، برای تمام خوانندگان یکسان است. به بیان دیگر، نوآوری این آثار در سطح «بازنمایی ذهنی» رخ می‌دهد، نه در سطح «ارائه/پیمایش فیزیکی». به همین دلیل است که منتقدان ادبی به‌درستی اشاره می‌کنند که «هر خواندنی، به‌ناچار در زمان و به صورت خطی رخ می‌دهد» (Aarseth, 1997: 43-44). در چنین شرایطی، ادعای «غیرخطی‌بودن» متن چه معنایی می‌تواند داشته باشد؟!. این اعتراض، در مورد متون چاپی مدرن وارد است؛ زیرا خواننده، هرچقدر هم که ذهنش در زمانِ داستان به عقب‌وجلو برود، چشمانش مسیری ثابت و ازپیش‌تعیین‌شده را بر روی صفحات دنبال می‌کند.
پاسخ آرست به این بن‌بست نظری، حامل یک دقت‌سنجی راهگشاست: ما باید تمایزی جدی میان «متن به‌مثابۀ یک ابژۀ مادی» و «خواندن به‌مثابۀ یک فرایند زمانی» قائل شویم (Aarseth, 1997: 45-46). هر خواندنی در زمان، خطی‌ست، اما آیا ساختار توپولوژیک خودِ متن نیز لزوماً خطی‌ست؟. یک دایرةالمعارف چاپی را در نظر بگیرید. شما آن را به صورت خطی (کلمه به کلمه) می‌خوانید، اما ساختار آن ذاتاً غیرخطی و مبتنی‌بر دسترسی گزینشی‌ست. آرست با همین منطق، از واژۀ مبهم «غیرخطی» عبور کرده و چارچوب دقیق‌تری را پیشنهاد می‌کند.
او برای نامیدن این ابژه‌های متنی جدید (و قدیمی)، مفهوم «سایبرمتن» را به‌کار می‌گیرد. این مفهوم، برآمده از «سایبرنتیک» نوربرت وینر ، بر «حلقۀ بازخورد اطلاعاتی»  میان کاربر و متن تأکید دارد (Aarseth, 1997: 1). سایبرنتیک، به زبان ساده، علم کنترل و ارتباطات در سیستم‌هاست و تنها به ماشین‌ها محدود نمی‌شود، بلکه هر سیستمی، از یک ارگانیسم زنده گرفته تا یک سازمان اجتماعی، را در بر می‌گیرد. انرژی‌گاه نظریۀ وینر، مفهوم «حلقۀ بازخورد اطلاعاتی» است. یک سیستم سایبرنتیک، سیستمی‌ست که می‌تواند بر اساس نتایج کنش‌های پیشین خود، رفتار آینده‌اش را تنظیم و تصحیح کند. ترموستات یک مثال مرسوم است: با دریافت بازخورد از محیط (دمای هوا)، کنش خود (روشن یا خاموش کردن سیستم گرمایشی) را برای رسیدن به یک هدف مشخص، تنظیم می‌کند. این دقیقاً همان جایی‌ست که سایبرمتن از یک کتاب چاپی سنتی جدا می‌شود. کتاب چاپی یک سیستم «حلقه‌باز» است؛ متن، یک‌طرفه به خواننده عرضه می‌شود و قادر به دریافت بازخورد و تغییر خود بر اساس آن نیست. در مقابل، سایبرمتن یک سیستم «حلقه‌بسته» است که در آن، کنش‌های کاربر به‌عنوان یک «بازخورد» عمل می‌کند که مستقیماً بر خروجی بعدی سیستم تأثیر می‌گذارد. در این‌جاست که کاربر به بخشی جدایی‌ناپذیر از خودِ ماشین متنی تبدیل می‌شود. در نتیجه، سایبرمتن، در تعریف آرست، نه یک ژانر، بلکه یک منظر تحلیلی برای نگریستن به متن به‌مثابۀ یک «ماشین» است؛ یک دستگاه مکانیکی که کارکردش «تولید انواع بیان»  است (Aarseth, 1997: 3). نکتۀ کلیدی در رویکرد آرست این است که این ماشین، لزوماً الکترونیکی نیست. او با هوشمندی، مرزهای تحلیل را از «رسانۀ فیزیکی» به «کارکرد مکانیکی» منتقل می‌کند و نشان می‌دهد که آثاری چون ای چینگ یا صد هزار میلیارد شعر، «ماشین‌های شعر کاغذی» و سایبرمتن‌های پیشادیجیتال هستند.
در نگاه اول، این رویکرد کارکردمحور با تحلیلِ رسانه‌محور ما در بخش پیشین، که بر تفاوت‌های هستی‌شناختی میان سکوی چاپ و پیکسل تأکید داشت، در تناقض به‌نظر می‌رسد؛ اما همان‌طور که در ادامه توضیح داده خواهد شد، این موضوع نوعی گفت‌وگو/بده‌بستان است و نه تناقض. آرست به ما نشان می‌دهد که آرزوی «سخت‌پیمایی»  و متن متغیر، همواره به‌عنوان یک امکان ساختاری در تاریخ ادبیات وجود داشته است؛ هرچند این «امکان» در رسانۀ چاپ، همواره یک استثناء و یک شورش علیه قابلیت‌های ذاتی آن رسانه بوده است. در سکوی رایانشی، سخت‌پیمایی از یک «استثناء تجربی» به یک «قاعدۀ بومی» تبدیل می‌شود. رسانۀ دیجیتال، با مادیت اجرایی و ساختار محاسباتی خود، ذاتاً یک رسانۀ سخت‌پیماست؛ جایی که «محاسبه» دیگر یک استعارۀ هنری نیست، بلکه چرخ‌دندۀ اصلی تولید متن (لادمتن) است (Aarseth, 1997: 75).
همین گذار از استثناء به قاعده‌ست که گسست واقعی از ادبیات غیرسخت‌پیما را آشکار می‌سازد. در یک رمان سنتی، تمام تلاش خواننده، یک تلاش تفسیری است. اما در یک سایبرمتن، پیش از هرگونه تفسیر، خواننده باید یک «تلاش غیربدیهی» برای پیمایش و به فعلیت رساندن خودِ متن انجام دهد. یک متن سخت‌پیما، متنی‌ست که از کاربر می‌خواهد در یک سطح فراذهنی نیز کنشگری کند. این کنش، فقط ورق‌زدن یا حرکت چشم نیست؛ یک «کار فیزیکیِ سازنده» است که در آن، کاربر با انتخاب‌هایش، مسیر خود را در دل یک هزارتوی بالقوه می‌سازد (Aarseth, 1997: 1). این تمایز، سنگ بنای فهم پدیدارشناسی این آثار است. برای ورود به این قلمرو، باید از اصطلاح سادۀ «غیرخطی‌بودن» فراتر رفته و به تحلیل دقیق این ماشین متنی و کارکرد سخت‌پیمای آن بپردازیم.
1.5.2. کاربر/کنشگر: تجربۀ سخت‌پیمایی
اکنون که ماهیت سایبرمتن به‌عنوان یک ماشین متنی سخت‌پیما روشن شد، پرسش از «چیستی» متن به «چگونگی» تجربۀ آن تغییر می‌کند. اگر متن دیگر یک ابژۀ ثابت نیست، پس رابطۀ ما با آن چگونه بازتعریف می‌شود؟ پذیرش چارچوب سخت‌پیمایی، مستلزم فهم دیگرگونۀ ما از جایگاه خواننده‌ست؛ او دیگر یک دریافت‌کنندۀ منفعل در انتهای یک زنجیرۀ ارتباطی یک‌طرفه نیست، بلکه به یک کنشگر  یا کاربر  تبدیل می‌شود که در مرکز یک حلقۀ بازخورد سایبرنتیک قرار دارد. یعنی، دیگر با یک خیابان یک‌طرفه -از متن به خواننده- روبه‌رو نیستیم؛ در یک میدان قرار داریم که در آن، کنش‌های کاربر مانند ورودی‌هایی عمل می‌کنند که مستقیماً بر خروجی بعدی متن تأثیر می‌گذارند. متن و کاربر دائماً در حال شکل‌دادن به یکدیگر هستند.
آرست خوانندۀ ادبیات چاپی را به یک «تماشاگر»  تشبیه می‌کند؛ تماشاگری که در امنیت کامل، از پنجرۀ قطار به تماشای منظره‌ای ازپیش‌تعیین‌شده نشسته‌ست. او می‌تواند نگاهش را به هر سو بچرخاند، گمانه‌زنی کند، یا حتی ترمز اضطراری را بکشد و پیاده شود، اما هرگز قادر نیست مسیر ریل‌ها را تغییر دهد. او در امان است، اما ناتوان است. در مقابل، خوانندۀ سایبرمتن در امان نیست. او در معرض خطر است؛ خطر طردشدن توسط متن. تلاش و انرژی‌ای که سایبرمتن از کاربر خود طلب می‌کند، سطح تفسیر را به سطح مداخله ارتقاء می‌دهد (Aarseth, 1997: 4).
این خطر کردن، لذتی نوین را نیز به همراه دارد: «لذت تأثیرگذاری». کاربر سایبرمتن، دیگر صرفاً یک مفسر نیست؛ او یک «بازیکن»  و یک «قمارباز»  است که با هر کنش خود می‌پرسد: «ببینم وقتی این کار را می‌کنم، چه اتفاقی می‌افتد؟» (Aarseth, 1997: 4). این همان جایی‌ست که کاربر از یک تماشاگر صرف، به یک هم‌آفریننده تبدیل می‌شود. او دیگر صرفاً در ذهن خود معنا نمی‌سازد، بلکه با کنش‌های فیزیکی و انتخاب‌های استراتژیک خود، در ساختار و توالی خودِ متن دخالت می‌کند و رویدادی را رقم می‌زند که بدون حضور او ممکن نبود. این تجربۀ سخت‌پیمایی، این کنشگری فعال، خود را در اشکال و ابعاد گوناگونی متجلی می‌سازد و پرسش‌های نوینی می‌سازد. کنش «خواندن» چگونه به «ناوبری»  در یک «جهان-بازی»  بدل می‌شود؟ منطق تعامل و «بازی‌وارگی»  چگونه بر فضای ادبی حاکم می‌شود؟ در ادامه، به تحلیل دقیق همین ابعاد خواهیم پرداخت تا نشان دهیم که تجربۀ مواجهه با یک ماشین متنی، چگونه خودِ سوژۀ خواننده و عمل خواندن را بازآفرینی می‌کند.
1.5.2.1. ناوبری به جای خواندن
این گذار از خوانندۀ منفعل به کاربر کنش‌گر، در وهلۀ اول، خود را در نحوۀ مواجهه با متن متجلی می‌سازد: «ناوبری» به جای «خواندن»؛ یعنی پیمایش فضایی به جای پیمایش خطی. برای فهم این گذار، باید ابتدا به ماهیت تجربۀ خواندن سنتی بازگردیم.
خواندن یک کتاب چاپی کلاسیک، تجربه‌ای‌ست که اساساً توسط یک استعارۀ زمانی سازمان می‌یابد. متن یک موجودیت خطی است؛ یعنی یک توالی واحد، ثابت و جهت‌دار از کلمات که از نقطۀ «الف» (آغاز) شروع شده و در نقطۀ «ی» (پایان) خاتمه می‌یابد. خواننده این مسیر را «در طول زمان» طی می‌کند. تجربۀ او شبیه به گوش‌دادن به یک قطعۀ موسیقی یا تماشای یک فیلم است؛ اگرچه می‌تواند مکث کند یا به عقب بازگردد، اما کاروان کلمات (یعنی توالی کلمات) ثابت و تغییرناپذیر است. تمام قدرت خواننده در حوزۀ «تفسیر» این مسیر واحد است، نه «تغییر» آن.
در مقابل، تجربۀ مواجهه با سایبرمتن توسط استعارۀ فضایی سازمان‌دهی می‌شود. متن دیگر یک «خط» نیست، بلکه یک «معماری توپولوژیک» است. در این معماری، تمرکز از توالی ثابت عناصر به نحوۀ اتصال و ارتباط آن‌ها با یکدیگر منتقل می‌شود؛ ساختاری شبکه‌مانند که در آن، اهمیت هر گره، نه تنها به محتوای درونی‌اش، بلکه به جایگاهش در کل شبکه و پیوندهایی که با دیگر گره‌ها دارد، وابسته است. این ساختار، یک «فضای داده‌ای» خلق می‌کند که ذاتاً چندبعدی و چندمسیره است. در این جهان، دیگر یک آغاز و پایان واحد وجود ندارد. هر نقطه می‌تواند بالقوه یک نقطۀ ورود یا خروج باشد و مسیر میان دو نقطۀ «الف» و «ی» می‌تواند متنوع باشد.
در این‌جا، ویژگی‌های این کنش، بیش از آنکه شبیه دنبال‌کردن سطرهای یک داستان باشد، شبیه نقشه‌خوانی و پیمایش یک سرزمین ناشناخته‌ست. نقشه‌خوانی سه ویژگی بنیادین دارد که آن را از خواندن خطی متمایز می‌کند:
1.	انتخاب مداوم: یک نقشه، مجموعه‌ای از مسیرهای بالقوه را پیش روی شما قرار می‌دهد. در هر تقاطع، شما به‌عنوان ناوبر، باید انتخاب کنید که به کدام سمت بروید. این انتخاب، مستقیماً مسیر واقعی شما (و در نتیجه، تجربۀ شما از آن سرزمین) را شکل می‌دهد.
2.	ساخت تصویر کلی: یک نقشه‌خوان، صرفاً مسیر خود را دنبال نمی‌کند. او در حین حرکت، یک تصویر ذهنی کلی از تمام سرزمین، از روابط نقاط مختلف و از مسیرهایی که نرفته‌ست، در ذهن خود می‌سازد. به همین ترتیب، کاربر سایبرمتن نیز دائماً در حال ساختن یک «نقشۀ شناختی» از ساختار متن است.
3.	وجود همزمانِ رفته‌ها و نرفته‌ها: در نقشه‌خوانی، آگاهی از مسیرهایی که انتخاب نشده‌اند، به اندازۀ مسیری که انتخاب شده، اهمیت دارد. این آگاهی از «امکانات ازدست‌رفته» -که در خواندن خطی تقریباً وجود ندارد- به تجربۀ ناوبری، عمق و پیچیدگی می‌بخشد و حس عاملیت و مسئولیت کاربر را افزایش می‌دهد.
در نتیجه، گذار از پیمایش خطی به فضایی، خواننده را از جایگاه یک «مسافر» در یک مسیر ازپیش‌تعیین‌شده، به جایگاه یک «کاشف» در یک قلمرو باز و ناشناخته منتقل می‌کند؛ کاشفی که با هر قدم خود، نه تنها مسیر خود، که خودِ روایتی را که تجربه می‌کند، می‌آفریند. این، همان گذاری‌ست که آرست آن را در قالب «کارکرد کاوشگرانه»  کاربر نظریه‌پردازی می‌کند (Aarseth, 1997: 64). کاربر باید دائماً تصمیم بگیرد که «کدام مسیر را برگزیند». این انتخاب‌ها، توالی و پیکربندی خودِ متنی را که تجربه می‌شود، تعیین می‌کنند. خواننده در این‌جا به یک نقشه‌بردار بدل می‌شود؛ کسی که باید برای درک کلیت اثر، یک تصویر ذهنی از شبکۀ پیوندها و گره‌ها بسازد. این «تلاش غیربدیهی»، این کنش کاوشگرانه، دقیقاً همان چیزی‌ست که تجربۀ خواندن یک اثر فرامتنی را از ورق‌زدن یک رمان کلاسیک متمایز می‌کند.
باید تأکید داشت، این کنش کاوشگرانه، یک کنش عمیقاً بدنمند -و نه صرفاً شناختی و انتزاعی- است. همان‌طور که در بحث «بدن فناورانه» دیدیم، ناوبری در فضای دیجیتال از طریق یک میانجی مادی، یعنی رابط کاربری، و با کنش‌های فیزیکی بدن صورت می‌پذیرد. فشردن کلید، حرکت دست بر روی موس، یا لمس صفحه، اعمالی پیشاادبی نیستند؛ آن‌ها به بخشی جدایی‌ناپذیر از ماشین متنی و فرایند معناسازی تبدیل شده‌اند. این بدنِ کنشگر، با هر کلیک یا اقدام، حضور فیزیکی خود را در ساختار اثر حک می‌کند.
این تجربۀ فضامند، پیامدهای پدیدارشناختی قدرتمندی را به همراه دارد؛ پیامدهایی که در یک نوسان دائمی میان بن‌بست و گشایش تعریف می‌شوند. از یک‌سو، کاربر همواره با خطر گم‌گشتگی، سرگردانی و مواجهه با آپوری  روبه‌روست. آپوری، که در سنت فلسفی به معنای بن‌بست منطقی یا گذرگاه ناپیداست، در تجربۀ سخت‌پیمایی به یک وضعیت وجودی و ملموس بدل می‌شود. آپوری لحظۀ رویارویی با بن‌بست است؛ لحظه‌ای که کاربر در یک حلقۀ تکراری از پیوندها گرفتار می‌شود، کلمه‌ای را برای پیش‌روی نمی‌یابد، و منطق هزارتوی متن بر او چیره می‌گردد. این تجربۀ «کلافگی متنی» ، خطر طردشدن را در پی خواهد داشت؛ لحظه‌ای که ماشین متنی، همکاری با کاربر را متوقف کرده و او را در ماز خود سرگردان رها می‌کند  (Aarseth, 1997: 4).
در مقابل این بن‌بست، پاداش آن‌گاه‌آن/آشکارگی  قرار دارد. این مفهوم، که وام‌دار سنت مدرنیستی و برای توصیف «تجلی ناگهانی روح» یک چیز است، در سایبرمتن به لحظۀ گشایش ساختاری و ناگهانی بدل می‌شود. آن‌گاه‌آن/آشکارگی، آن «دریافتم/آهان» شگفت‌انگیزِ کشف است؛ لحظه‌ای که کاربر پس از تقلای فراوان، پیوند پنهانی را می‌یابد که او را به بخشی کاملاً جدید از متن پرتاب می‌کند، یا ارتباطی غیرمنتظره میان دو گره داستانی را درک می‌کند که ناگهان تمام «نقشۀ شناختی» او را از جهان متن، بازآرایی می‌کند. این لذتِ یافتن، این آن‌گاه‌آن، پاداش مستقیم همان «تلاش غیربدیهی» است؛ لحظه‌ای که بن‌بست آپوری به شاهراه اپیفانی بدل می‌شود.
گذار از خواندن به ناوبری، بازتعریف رابطۀ سوژه و متن است. این مفهوم از منظر آرست، به معنای آن است که متن دیگر یک «بازنمایی» از یک جهان نیست، خودِ آن جهان است؛ یک محیط شبیه‌سازی‌شده با مرزها، قوانین و توپوگرافی/مکان‌نگاریِ خاص خود.
«جهان-بازی» -که پیش‌تر از آن نامی برده شد- دو ویژگی کلیدی دارد که آن را از جهان داستانی یک رمان سنتی متمایز می‌کند. اول اینکه، این جهان مقاومت می‌کند. برخلاف جهان یک رمان که به‌نرمی در برابر نگاه خواننده تسلیم می‌شود، «جهان-بازی»ِ سایبرمتن دارای موانع، بن‌بست‌ها و چالش‌های ساختاری‌ست. کاربر برای پیش‌روی در این جهان، باید بر این مقاومت‌ها غلبه کند، معماها را حل کند و قوانین پنهان آن را کشف نماید. دوم اینکه، این جهان «واکنش» نشان می‌دهد. انتخاب خواننده-کاربر، پیامدهای ملموس و ساختاری در پی دارد؛ یک انتخاب اشتباه می‌تواند مسیری را برای همیشه ببندد.
کاوش به بازی شبیه است. درگیری استراتژیک با خودِ سیستم، باعث می‌شود، لذت به «چیرگی» بر چالش‌های سیستم و «بازی‌کردن» با امکانات آن بدل شود. سویه‌ای دیگر از تجربۀ سخت‌پیمایی، «تعامل و بازی‌وارگی» است.
1.5.2.2. تعامل و بازی‌وارگی
یکی از ویژگی‌های بارز کُدَبیات، ماهیت تعاملی آن است. برخلاف متون چاپی که خوانندگانی تقریباً منفعل -در سطح پیمایش- را طلب می‌کند، کُدَبیات اغلب مستلزم مشارکت فعال خوانندگان با اثر است. این مشارکت می‌تواند شامل پیش‌روی در متن، کار با رابط‌های کاربری، انتخاب از میان گزینه‌های مختلف و دست‌کاری عناصر صفحه برای ایجاد یک تجربۀ خواندن منحصربه‌فرد باشد. همانطور که نیک مونتفورت  اشاره می‌کند، فرم‌های تعاملی ادبی، شامل یک تجزیه‌گر -بخشی از یک برنامۀ کامپیوتری که ورودی‌های کاربر را تحلیل می‌کند- و یک دنیای شبیه‌سازی‌شده است که روایت را نه‌تنها شکل می‌دهد، بلکه آن را معمایی می‌کند. (Monfort, 2003: 635/15). «برای درک اینکه زبان در داستان تعاملی چگونه عمل می‌کند، بهترین راهکار، مقایسۀ آن با نوعی فرم شاعرانه و معماگونه -و نه با رمان- است. معما -همانند یک اثر داستان تعاملی- باید به‌اندازه‌ای واضح باشد که حل شود و هم‌زمان باید به همان‌اندازه مبهم و چالش‌برانگیز باشد» (Monfort, 2003: 635/123). با این حال، باید با احتیاط به این واژه نزدیک شد. «تعامل»، آن‌گونه که آرست هشدار می‌دهد، یکی از واژگان بسیارمبهم در گفتمان رسانه‌های جدید است؛ واژه‌ای که «بیش از آنکه یک مفهوم تحلیلی دقیق باشد، یک فانتزی نامشخصی را فرافکنی می‌کند» (Aarseth, 1997: 51). این واژه، به دلیل سابقه‌اش در صنایع کامپیوتری و بازاریابی، باری از معانی مثبت را با خود حمل می‌کند که اغلب مانع از تحلیل دقیق پدیدۀ پیش روی ما می‌شود. تصور رایج و ساده‌انگارانه از «تعامل»، تصویری از یک گفت‌وگوی برابر و متقارن است؛ یک رابطۀ دوطرفه که در آن، هر دو طرف (کاربر و سیستم) از عاملیت و آزادی یک‌سانی برای تأثیرگذاری بر یکدیگر برخوردارند. این همان فانتزی «آزادی مطلق کاربر» است؛ رؤیایی که در آن، مرز میان مؤلف و خواننده فروریخته و کاربر به یک خالق هم‌سطح با مؤلف اصلی ارتقاء می‌یابد. این تصور، که توسط نظریه‌پردازان اولیۀ فرامتن به‌شدت تبلیغ می‌شد، اغلب واقعیتِ سرد و مکانیکیِ سیستم را نادیده می‌گیرد.
واقعیت این است که «تعامل» در سایبرمتن، یک بده‌بستان/مذاکرۀ شدیداً نامتقارن است. هر «انتخاب» و هر «تعاملی» در این فضا، همواره در چارچوب یک «فضای امکانِ» از پیش تعریف‌شده رخ می‌دهد؛ فضایی که مرزها، قوانین و مسیرهای بالقوه‌اش تماماً توسط مؤلف/برنامه‌نویس طراحی و کدنویسی شده است. مخاطب در این‌جا آزاد نیست تا هرآنچه می‌خواهد انجام دهد؛ او آزاد است تا از میان گزینه‌هایی انتخاب کند که دیگری (برنامه‌نویس) پیش روی او قرار داده است. به تعبیر آرست، پیوندها در یک فرامتن، بیش از آنکه ابزار آزادی باشند، ابزارهای کنترل هستند؛ آن‌ها مسیرهایی را که کاربر نمی‌تواند برود، به همان اندازه‌ای تعریف می‌کنند که مسیرهای مجاز را (Aarseth, 1997: 77-122). بنابراین، واژۀ «تعامل»، با بار معنایی بی‌نقص و آرمان‌شهرانه‌اش، این رابطۀ قدرت نامتقارن را پنهان می‌سازد و این توهم را ایجاد می‌کند که کاربر، کنترل کامل را در دست دارد. به همین دلیل است که برای فراتررفتن از این مفهوم مبهم، باید به سراغ یک چارچوب تحلیلی دقیق‌تر برویم: بازی‌وارگی.
این رویکرد، که از واژۀ لاتین ludus به معنای «بازی» می‌آید، تحلیل سایبرمتن را از سطح پدیدارشناسی فرهنگی یا روایی به سطح سیستم‌های صوری مبتنی‌بر قاعده منتقل می‌کند. هر بازی، از شطرنج گرفته تا فوتبال، در بنیاد خود یک سیستم است که هویت و کارکردش نه از طریق محتوای بازنمایانه‌اش، که از طریق مجموعه‌ای از قواعد انتزاعی تعریف می‌شود. این قواعد، فضای امکان کنش را مشخص کرده، حرکت‌های مجاز و ممنوع را تعیین، و شرایط پیروزی یا شکست را تعریف می‌کنند. معمولاً به چنین سیستمی، صفت «صوری/فرمال»، اطلاق می‌شود: یعنی تمرکز تحلیل، نه بر محتوای روایی یا فرهنگی بازی (اینکه فیل در شطرنج نماد چیست)، که بر خودِ آن ساختار مکانیکی و الگوریتمیک (اینکه فیل چگونه می‌تواند حرکت کند) قرار می‌گیرد. 
با این توضیحات، بازی‌وارگی یعنی عبور از پرسش «حس تعامل چگونه‌ست؟» به «منطق بازی‌وارانۀ این متن چیست؟». پرسش اخیر، توجه تحلیل‌گر را به عناصری جلب می‌کند که فضای ادبی را به یک میدان بازی تبدیل می‌کنند. منظور از «منطق بازی‌وارانه»، دقیقاً همان ساختار رویه‌ای و محاسباتیِ زیربنایی است که تجربۀ کاربر را شکل داده و مقید می‌سازد. این منطق از طریق عناصری چون موارد زیر متجلی می‌شود:
	قواعد : محدودیت‌ها و امکاناتی که سیستم به‌صورت الگوریتمیک بر کاربر تحمیل می‌کند. برای مثال، اینکه از یک گره متنی خاص، تنها سه پیوند برای خروج وجود دارد، یک قاعده است.
	اهداف : مقصدی که سیستم برای کاربر تعیین کرده و او برای رسیدن به آن تلاش می‌کند. این هدف می‌تواند رسیدن به یک بخش خاص از داستان، حل‌کردن یک معما، یا صرفاً کشف تمام بخش‌های ممکن متن باشد.
	چالش‌ها : موانعی که سیستم به صورت ساختاری برای رسیدن به آن اهداف، پیش روی کاربر قرار می‌دهد. این چالش‌ها می‌توانند بن‌بست‌های روایی، معماهای منطقی، یا نیاز به یافتن یک کلمۀ کلیدی خاص برای پیش‌روی باشند (Aarseth, 1997: 79-138).
و مهم‌تر از همه، در قلب تجربۀ بازی‌وارگی، می‌توان رابطه‌ای را -میان کاربر و سیستم- توصیف کرد که ماهیتی آگونیستی/مبارزه‌جویانه  دارد. این اصطلاح، که ریشه در واژۀ یونانی agon به معنای «مسابقه» یا «کشمکش» دارد، استعارۀ غالب در تحلیل آرست از تجربۀ سخت‌پیمایی را به‌خوبی صورت‌بندی می‌کند. در این میدان نبرد استراتژیک، متن دیگر یک راهنمای مهربان نیست که داستانش را برای خواننده تعریف کند؛ خود به یک حریف تبدیل می‌شود. آرست برای توصیف این جایگاه جدید متن، از اصطلاح «دسیسه‌گر»  استفاده می‌کند (Aarseth, 1997: 114). «دسیسه‌گر»، آن عامل پنهان و هوشمندی‌ست که معماها را طرح می‌کند، اطلاعات را پنهان می‌سازد و قوانین بازی را بر کاربر تحمیل می‌نماید. این «دسیسه‌گر»، لزوماً خودِ مؤلف انسانی نیست و می‌تواند خودِ «سیستم» باشد.
در مقابل این «دسیسه‌گر»، کاربر نیز در جایگاه «دسیسه‌دیده»  قرار می‌گیرد. او کسی‌ست که به این مبارزه دعوت شده و باید برای پیش‌روی، به صورت فعالانه با سیستم درگیر شود. او باید با آزمون و خطا، استراتژی و تفکر منطقی، بر مقاومت متن غلبه کند و رازهای «دسیسه‌گر» را بگشاید. این همان جایی‌ست که کاربر با آنچه کاترین هِیلز آن را «ناآگاه فناورانه»  می‌نامد، روبه‌رو می‌شود. منظور از «ناآگاه فناورانه»، آن منطق محاسباتی، آن قواعد الگوریتمیک و آن فرایندهای پنهان در دل ماشین است که عملکرد سیستم را تعیین می‌کنند، اما برای کاربر انسانی به صورت مستقیم قابل مشاهده یا درک نیستند. همان‌طور که بخش بزرگی از کنش‌های ما (مانند حفظ تعادل بدن) توسط «ناآگاه شناختی» خودمان و بدون دخالت آگاهی صورت می‌گیرد، ماشین نیز بر اساس یک منطق ناآگاه و غیرانسانی عمل می‌کند. وظیفۀ «دسیسه‌دیده» در این‌جا، دقیقاً کشف و درونی‌کردن این «ناآگاه فناورانه» است؛ او باید آن‌قدر با سیستم بازی کند تا بتواند منطق پنهان آن را پیش‌بینی کرده و مطابق با آن عمل نماید (Hayles, 2017: 25). این کشمکش آگونیستی میان دسیسه‌گر و دسیسه‌دیده، موتور محرکۀ لذت سخت‌پیمایی و جوهرۀ اصلی تجربۀ بازی‌وارانه است.
این بازی‌وارگی، به‌نوبۀ خود، زیبایی‌شناسی ادبیات و به‌ویژه ماهیت «لذت متن» را دگرگون می‌سازد. لذت خواندن در این‌جا دیگر، غوطه‌وری در یک جهان داستانی و همذات‌پنداری با شخصیت‌ها نیست. لذت‌های دیگری، برآمده از خودِ این درگیری آگونیستی، به آن افزوده می‌شود: لذت شناختیِ حل یک معما، لذت استراتژیکِ یافتن بهترین مسیر، یا لذت چیرگی بر یک سیستم پیچیده. این دگرگونی، بیش از هرچیز، خود را در بازتعریف مفهوم «پیرنگ» نشان می‌دهد. پیرنگ در یک متن غیرسخت‌پیما، یک توالی ثابت و ازپیش‌تعیین‌شده از رویدادهاست که توسط مؤلف طراحی و برای خواننده روایت می‌شود. در یک سایبرمتن، مؤلف دیگر یک پیرنگ واحد را خلق نمی‌کند. او مجموعه‌ای از اجزای سازنده (گره‌های متنی، شخصیت‌ها، اشیاء) و قواعد تعامل میان آن‌ها را طراحی می‌کند. خودِ پیرنگ، یعنی توالی معنادار رویدادها، دیگر یک ساختار ازپیش‌موجود نیست و از دل تعاملات لحظه‌به‌لحظۀ کاربر با این قواعد، به شکلی پویا و غیرقطعی، ظهور  می‌کند.
این ظهور به این معناست که پیرنگ، به‌عنوان یک کلِ منسجم، ویژگی‌هایی از خود بروز می‌دهد که در هیچ‌یک از اجزای سازنده‌اش (نه در قواعد به ‌نهایی و نه در کنش‌های کاربر) وجود ندارد. این یک محصول هم‌آفرینی است که از دل خودِ فرایند بازی پدیدار می‌شود. به همین دلیل، هر جلسه بازی، به دلیل تفاوت در انتخاب‌ها و استراتژی‌های کاربر، می‌تواند به یک پیرنگ کاملاً منحصربه‌فرد و یک تجربۀ روایی یکتا منجر شود. پیرنگ در این‌جا نه آفریدۀ مؤلف است و نه ساختۀ صرف کاربر؛ درعوض محصول نوظهورِ آن سیستم تعاملی است.
این ظهور مخاطب-کنش‌گر، ناگزیر، ایده‌های انقلابی رولان بارت دربارۀ «مرگ مؤلف» و «متن نویسنده/نویسا»  را به ذهن متبادر می‌کند. «متنِ نویسا»  در نگاه بارت، متنی‌ست که در مقابل «متن خواندنی»  کلاسیک قرار می‌گیرد و با ساختار باز و چندصدایی خود، خواننده را از جایگاه یک مصرف‌کنندۀ منفعل به جایگاه یک هم‌آفرینندۀ معنا فرامی‌خواند. با این حال، باید با احتیاطی آرسِتی به این شباهت نگریست. کنش خوانندۀ بارتی، هرچقدر هم که خلاقانه باشد، یک کنش تماماً تفسیری بر روی یک زنجیرۀ ثابت از دال‌هاست؛ او با ابزارهای هرمنوتیک، معانی متکثری را از یک متن ثابت تولید می‌کند. در مقابل، کنش کاربر سخت‌پیما، یک کنش پیکربندی‌کننده و فیزیکی‌ست که خودِ توالی دال‌هایی را که بر صفحه ظاهر می‌شوند، تعیین می‌کند. این یک تمایز جدی میان تفسیر و مداخله است؛ جایی که کاربر مازادبر معنا، خودِ ساختار متن را در لحظه می‌سازد.
بنابراین، روشن شد که تعامل در ادبیات سخت‌پیما، به معنای عاملیتِ معنادار در چارچوب یک سیستم مبتنی‌بر قاعده‌ست؛ عاملیتی که به خلق پیرنگ‌های نوظهور و درلحظه می‌انجامد. این همان چیزی‌ست که به تجربۀ سخت‌پیمایی، حس «بازی» می‌بخشد. در این فرایند، ادبیات از یک هنر صرفاً هرمنوتیکی، که در آن خواننده با «تفسیر یک کلِ ثابت» روبه‌روست، به یک هنر رویه‌ای تبدیل می‌شود که بر «اجرای فرایندها و ظهور نتایج متغیر» استوار است. 
با این حال، باید در نظر داشت، تحلیلی که آرست از عاملیتِ محدودِ کاربر در یک «فضای امکان» ازپیش‌تعریف‌شده ارائه می‌دهد، محصول مستقیم فناوری زمانۀ او، یعنی سیستم‌های قاعده‌بنیاد  است. در چنین سیستم‌هایی، هوشمندی ماشین، شبیه به هوشمندی یک کتاب قانون بسیارپیچیده است. ماشین، تنها مجموعه‌ای از دستورات «اگر...، آنگاه...» را اجرا می‌کند. تمام انتخاب‌ها و نتایج ممکن، هرچه‌قدر هم که پرشمار و چندشاخه باشند، در نهایت توسط برنامه‌نویس به‌صورت صریح پیش‌بینی، طراحی و کدنویسی شده‌اند. ماشین در این‌جا خلاقیت یا یادگیری از خود بروز نمی‌دهد؛ او صرفاً یک مجری بسیار دقیق برای سناریوهایی‌ست که از پیش برایش نوشته شده است.
اما با ظهور و پیشرفت خیره‌کنندۀ هوش مصنوعی و شبکه‌های عصبی، ما در آستانۀ یک گسست پارادایمی جدید قرار داریم. سیستم‌های مبتنی بر یادگیری ماشین، دیگر صرفاً از قواعد ازپیش‌تعیین‌شده پیروی نمی‌کنند؛ آن‌ها قادرند از طریق تعامل با کاربر و تحلیل حجم عظیمی از داده‌ها، خود را تطبیق داده، قواعد جدیدی بیاموزند و خروجی‌هایی را تولید کنند که حتی برای خودِ خالقانشان نیز کاملاً غیرمنتظره است. عملکرد این سیستم‌ها، بیش از آنکه شبیه به یک کتاب قانون باشد، شبیه به مغز یک کودک است که با تجربه‌کردن جهان، الگوها را می‌آموزد و توانایی‌های جدیدی کسب می‌کند. در چنین بستری، آن «آزادی بی‌قید و شرط» که زمانی یک ایدۀ خام به نظر می‌رسید، به یک امکان فناورانه نزدیک‌تر می‌شود. وقتی یک سیستم هوش مصنوعی بتواند در لحظه و در پاسخ به کنش‌های کاربر، نه تنها مسیرهای جدید، بلکه خودِ «قواعد» بازی را بازآفرینی کند، دیگر نمی‌توان به‌سادگی از یک هزارتوی ازپیش‌ساخته‌شده سخن گفت. در این‌جا، سیستم می‌تواند بر اساس سبک بازی کاربر، سطح دشواری را تغییر دهد، شخصیت‌های جدیدی خلق کند، یا حتی پیرنگ‌های داستانی‌ای را پیشنهاد دهد که در داده‌های اولیۀ آن وجود نداشته‌اند. در این افق نوین، رابطۀ آگونیستی و یک‌طرفۀ کاربر در برابر سیستم، به یک رابطۀ هم‌تکاملی واقعی‌تر تبدیل می‌شود؛ یک گفت‌وگوی خلاقانه که در آن، هم کاربر و هم ماشین، در حال یادگیری از یک‌دیگر و شکل‌دادن به یک‌دیگر هستند و مفهوم «پیرنگ نوظهور/درلحظه»، به معنایی بسیار رادیکال‌تر، تحقق می‌یابد.
حال نوبت این پرسش‌هاست: این بازی‌وارگی با ارکان سنت داستان‌گویی چه می‌کند؟ مفاهیمی چون «پیرنگ»، «شخصیت» و «پایان‌بندی» در این جهان سخت‌پیما چه سرنوشتی پیدا می‌کنند؟ این سؤالات، ما را مستقیماً به کاوش در دگرگونی‌های روایت در سایبرمتن هدایت می‌کند.
1.5.2.3. دگرگونی روایت: سرنوشت پیرنگ، شخصیت و پایان‌بندی
خواننده‌ای که از دل سنتی چندهزارساله از روایت‌پردازی می‌آید، با انتظاراتی ریشه‌دار به سراغ متن می‌رود: او به دنبال پیرنگی منسجم برای دنبال‌کردن، شخصیت‌هایی عمیق برای همذات‌پنداری، و نوعی حس پایان‌بندی و رضایت روایی‌ست. سایبرمتن، با ساختار فضامند، چندمسیره و بازی‌وارانۀ خود، با این انتظارات چه می‌کند؟ آیا آن‌ها را برآورده می‌سازد، نادیده می‌گیرد، یا به شیوه‌ای دیگر بازتعریف می‌کند؟ پاسخ به این پرسش‌ها، مستلزم فهم سرنوشت این سه عنصر مقدس روایت در جهان سخت‌پیمایی‌ست.
1.5.2.3.1. از پیرنگ به دسیسه 
در نظریۀ روایت کلاسیک، از ارسطو تا فرمالیست‌های روس، «پیرنگ» به‌عنوان روح تراژدی و ستون فقرات روایت در نظر گرفته می‌شود. پیرنگ، آن چینش هنرمندانۀ رویدادهاست که از دل طرح داستانی، یک ساختار معنادار -دارای آغاز، میانه و پایان- و مبتنی‌بر یک زنجیرۀ علّی مستحکم بیرون می‌کشد. در یک سایبرمتن، این مسیر واحد و این زنجیرۀ علّی ثابت، به محض ورود کاربر-کنشگر، فرومی‌پاشد. کنش‌های سخت‌پیمای کاربر، دائماً در کارکرد روایت‌گرانۀ متن مداخله کرده و آن را از مسیر ازپیش‌تعیین‌شده منحرف می‌سازند.
این‌جاست که اسپن آرست، با تشخیص نارسایی مفهوم «پیرنگ»، اصطلاح «دسیسه»  را پیشنهاد می‌کند. درحالی‌که پیرنگ یک ساختار خطی و بازنمایانه‌ست، «دسیسه، یک فضای رویداد چندبعدی  را تشکیل می‌دهد که متن و کاربر از طریق مذاکره، این فضا را می‌گشایند» (Aarseth, 1997: 114). حاصل درگیری با دسیسه، یک «گزارش وقایع سخت‌پیمایی»  است؛ یک توالی منحصربه‌فرد از رویدادها که محصول مشترک سیستم و انتخاب‌های کاربر در آن بازۀ زمانی خاص است. به همین دلیل، آرست از تضاد میان روایت‌گری و سخت‌پیمایی سخن می‌گوید (Aarseth, 1997: 95). گویی دو نیروی متضاد در متن در حال کشمکش هستند: یکی نیروی روایی که می‌خواهد داستانی را تعریف کند، و دیگری نیروی سخت‌پیمایی که به کاربر اجازه می‌دهد آن تعریف را به چالش بکشد.
1.5.2.3.2. از شخصیت یک‌پارچه به سوژۀ چندپاره 
رمان سنتی، به‌ویژه از قرن نوزدهم به بعد، به ابزار اصلی برای کاوش در اعماق روان‌شناختی و ساختن «شخصیت‌های» یک‌پارچه، منسجم و در حال تحول تبدیل شد. این شخصیت‌پردازی عمیق، نیازمند استمرار و انباشت تدریجی جزئیات در یک بستر روایی خطی است. اما در ساختار تکه‌تکه و چندمسیرۀ یک فرامتن، این استمرار به‌راحتی از هم می‌گسلد. چگونه می‌توان تحول تدریجی یک شخصیت را دنبال کرد، در حالی که ممکن است خواننده صحنه‌ها را خارج از ترتیب زمانی تجربه کند یا بخش‌های کلیدی از گذشتۀ شخصیت را هرگز نبیند؟.
در نگاه اول، این ویژگی یک نقص به نظر می‌رسد، اما در نگاهی عمیق‌تر، این «نقص»، به یک ابزار بیانی قدرتمند برای بازنمایی نوع دیگری از سوژگی تبدیل می‌شود: سوژۀ چندپاره و ناپایدار پست‌مدرن. ساختار تکه‌تکۀ متن، به یک «همبستۀ عینی»  برای هویت‌های تکه‌تکۀ معاصر بدل می‌گردد. بهترین نمونۀ این استراتژی، رمان فرامتنی دختر چهل‌تکه اثر شلی جکسون ، نویسنده و هنرمند آمریکایی‌ست. در این اثر، شخصیت اصلی، هیولای مؤنثی‌ست که در پاسخ به رمان کلاسیک فرانکنشتاین  اثر مری شلی  خلق شده و به معنای واقعی کلمه یک موجود «چهل‌تکه» است که از اعضای بدن زنان مختلف به‌هم دوخته شده است. همان‌طور که هِیلز تحلیل می‌کند، ساختار فرامتنی و چندپارۀ اثر، آینۀ تمام‌نمای هستی‌شناسیِ خودِ این شخصیت است (Hayles, 2005: 157). خواننده با کلیک‌کردن بر روی اعضای مختلف بدن این موجود بر روی «نقشۀ» بدن، به داستان‌ها و خاطرات آن زنان دست می‌یابد. در این‌جا، شخصیت دیگر یک روان یک‌پارچه برای کشف‌شدن نیست؛ یک «میدان گفت‌وگو» و یک «فضای بینامتنی» است که از دل صداها و روایت‌های گوناگون برساخته می‌شود و خواننده، با کنش‌های ناوبری خود، در این فرایند «دوخت‌ودوزِ» هویت مشارکت می‌کند.
1.5.2.3.3. از پایان‌بندی به صیرورتی بی‌پایان 
دیگر حملۀ سایبرمتن به روایت سنتی، در به‌چالش‌کشیدن مفهوم «پایان‌بندی» است. آن‌گونه که فرانک کرمود ، منتقد ادبی برجستۀ بریتانیایی، در کتاب خود، حس یک پایان ، نشان داده‌ست، روایت‌های سنتی با فراهم‌آوردن یک پایان قطعی، به زندگی معنا و نظم می‌بخشند و اضطراب ناشی از بی‌کرانگی را تسکین می‌دهند. اما سایبرمتن، با ساختار بالقوه بی‌پایان خود، دقیقاً همین «حس یک پایان» را از خواننده سلب می‌کند (Kermode, 2000: 17-36).
در یک سایبرمتن، «پایان» به چه معناست؟ در بسیاری از فرم‌ها، مانند MUDها  پایان به معنای کلاسیک آن اصلاً وجود ندارد؛ جهان متن به صورت بالقوه تا ابد ادامه می‌یابد (Aarseth, 1997: 143-144). در آثار فرامتنی، اگرچه ممکن‌ست تعداد گره‌ها محدود باشد، اما تعداد مسیرهای ممکن می‌تواند آن‌قدر زیاد باشد که تجربۀ کامل اثر را عملاً ناممکن سازد. در چنین جهانی، سایبرمتن یک جایگزین زیبایی‌شناختی تازه‌ای را پیشنهاد می‌کند: جایگزینی «رضایت حاصل از نتیجه» با «لذت درگیری با صیرورت». هدف، دیگر رسیدن به مقصد نیست، بلکه خودِ سفر و کاوش در هزارتوست. رضایت کاربر، نه از «تمام‌کردن» داستان، بلکه از «فهمیدن» سیستم، نقشه‌برداری از جهان آن، و بازی‌کردن با امکاناتش حاصل می‌شود. این گذار، ادبیات را از یک محصول تمام‌شده به یک صیرورت بی‌پایان تبدیل می‌کند و بدین‌ترتیب، انتظارات ریشه‌دار ما از داستان‌گویی را دگرگون می‌سازد.
اکنون که دیدیم چگونه ساختار سخت‌پیمای سایبرمتن، خودِ ارکان مفهومی روایت سنتی را دگرگون می‌سازد، پرسش بعدی این است که این دگرگونی‌ها، در سطح فرم، خود را در چه قالب‌های زیبایی‌شناختی نوظهوری متجلی می‌سازند؟ پاسخ به این پرسش، مستلزم ورود به حوزۀ «زیبایی‌شناسی محاسباتی» و شناسایی ابزارهای بیانی جدیدی‌ست که این رسانه در اختیار هنرمند قرار می‌دهد.
1.5.3. زیبایی‌شناسی محاسباتی  
تحلیل تجربۀ سخت‌پیمایی نشان داد که سایبرمتن، رابطۀ خواننده با متن را از یک کنش صرفاً تفسیری به یک درگیری بازی‌وارانه و ساختاری بدل می‌سازد. این دگرگونی در «کنش خواندن»، لاجرم به دگرگونی در «هنر نوشتن» نیز می‌انجامد. اگر مؤلف دیگر تنها یک راوی نیست، بلکه یک «معمار جهان» و یک «طراح دسیسه» است، و اگر اثر ادبی دیگر یک زنجیرۀ ثابت از کلمات نیست، بلکه یک فرایند محاسباتی پویاست، آیا معیارهای سنتی ما برای ارزیابی «زیبایی» و «هنر» ادبیِ الکترونیک هم‌چنان کارآمدند؟. عده‌ای از محققان که پاسخشان به این سؤال مثبت نبود، تلاش‌هایی برای ایجاد چارچوب زیبایی‌شناختی نوینی را شروع کردند که بعدها عنوان «زیبایی‌شناسی محاسباتی» به خود گرفت. این رویکرد، در پی کشف و تحلیل آن دسته از فرم‌ها و شگردهای بلاغی‌ست که ذاتاً به مادیت اجرایی و کارکرد سخت‌پیمای رسانۀ دیجیتال وابسته‌اند. 
زیبایی‌شناسی محاسباتی، مستلزم یک تغییر نگرش جدی در نقد ادبی‌ست؛ عبور از تحلیل آنچه متن «بازنمایی می‌کند» به تحلیل آنچه متن «انجام می‌دهد» و «به اجرا درمی‌آورد». در سنت نقد ادبیِ چاپ‌محور، ارزش هنری یک اثر عمدتاً در سطح دلالت‌های معنایی، صنایع لفظی و ساختارهای رواییِ بازنمایی‌شده در آن واکاوی می‌شود. به بیان دیگر، تمرکز بر خروجی‌های نهایی و قابل تفسیر متن است (همان چیزی که آن را لادمتن نامیدیم). اما در یک سایبرمتن، این سطح بیانی، تنها بخشی از یک فرایند بسیار پیچیده‌تر است.
در منظر زیبایی‌شناسی محاسباتی، ارزش هنری یک اثر، دیگر نمی‌تواند تنها در این خروجی‌های متنی خلاصه شود. بلکه این ارزش، در خودِ معماری پنهانِ سیستمی که آن خروجی‌ها را تولید می‌کند نیز نهفته است. همان‌طور که در بخش‌های پیشین نیز اشارۀ مختصری شد، تحلیل‌گر باید به منطق الگوریتم‌ها، طراحی رابط کاربری، و شیوه‌ای که سیستم، بدن کاربر را در فرایند معناسازی درگیر می‌کند، به‌مثابۀ عناصر زیبایی‌شناختی بنگرد. برای مثال، ظرافت و خلاقیت به‌کاررفته در طراحی یک الگوریتم تولیدکنندۀ شعر، یا شیوۀ هوشمندانه‌ای که یک رابط کاربری، حس سرگردانی یا قدرت را در کاربر القاء می‌کند، بخشی جدایی‌ناپذیر از خودِ کنش هنری به‌شمار می‌روند.
به بیان دیگر، در اینجا با زیبایی‌شناسی‌ای روبه‌رو هستیم که در آن، «کد» به همان اندازۀ «کلمه» اهمیت دارد و «فرایند» به همان اندازۀ «محصول» حامل ارزش زیبایی‌شناختی‌ست. این گذار از «زیبایی‌شناسی محصول» به «زیبایی‌شناسی فرایند»، عمده‌دست‌آویز نظری برای بررسی و تحلیل کُدَبیات است. این رویکرد، ما را وامی‌دارد تا فراتر از سطح مرئی متن رفته و به کالبدشکافی خودِ «ماشین» بپردازیم؛ ماشینی که نه تنها داستان می‌گوید، که خود، بخشی از داستان است.
1.5.3.1. شگردهای مبتنی‌بر رابط کاربری 
اگر سایبرمتن یک ماشین است و کاربر یک کنش‌گر، آن‌گاه رابط کاربری، پل واسطی‌ست میان این دو. البته رابط کاربری را نباید صرفاً به مجموعه‌ای از واسط‌های فنی و خنثی برای ارتباط با برنامه/ماشین و دسترسی به محتوا تقلیل داد. این لایه، خود نوعی ساختار بلاغی‌ست. برای درک این موضوع، می‌توان از مفهوم «استعارۀ مادی»  کاترین هِیلز که پیش‌تر در بحث مادیت رسانه‌ای تبیین شد، یاری گرفت. هِیلز استدلال می‌کند که هر مصنوع فیزیکی، از یک کتاب چاپی گرفته تا یک رابط کاربری دیجیتال، صرفاً یک شیء بی‌جان نیست؛ بلکه «از طریق ویژگی‌های فیزیکی و کاربردهای تاریخی‌اش، تعاملات ما با آن را -آشکار و پنهان- ساختاربندی می‌کند» (Hayles, 2002: 22).
به بیان دیگر، فرمِ مادیِ رابط کاربری -از شکل آیکون‌ها و رنگ‌بندی گرفته تا نحوۀ واکنش آن به کنش‌های کاربر- عادات ادراکی، انتظارات شناختی و حتی پاسخ‌های عاطفی ما را شکل می‌دهد و به آن‌ها جهت می‌بخشد. یک دکمۀ بزرگ و قرمز، معنایی کاملاً متفاوت از یک پیوند آبی و کوچک را القا می‌کند. یک منوی پیچیده و گیج‌کننده، حس متفاوتی از یک طراحی ساده و مینیمال را برمی‌انگیزد. در این منظر، رابط کاربری دیگر یک «پنجرۀ» شفاف به سوی محتوا نیست، بلکه خود یک «قاب» است که نحوۀ دیدن ما را تعیین می‌کند. بنابراین، تحلیل زیبایی‌شناختی کُدَبیات، بدون بررسی دقیق خودِ این صحنۀ اجرا و شیوه‌ای که به صورت بلاغی با کاربر سخن می‌گوید، ناقص خواهد بود.
شگردهای مبتنی‌بر رابط کاربری، در وهلۀ اول، در یک طیف میان دو قطب شفافیت  و مات‌بودگی  تعریف می‌شود.  یک رابط کاربری شفاف، همانند شیشۀ پنجره‌ای که به دقت تمیز شده، تلاش می‌کند تا حضور خود را پنهان کرده و این توهم را در کاربر ایجاد کند که او در حال یک تجربۀ بی‌واسطه با جهان داستان است. هدف در اینجا، به‌حداقل‌رساندن «اصطکاک رویه‌ای» است؛ یعنی ازبین‌بردن هرگونه مانع شناختی یا عملیاتی که ممکن است توجه کاربر را از محتوا به خودِ مکانیسم‌های کنترل جلب کند. این رویکرد می‌کوشد تا ابزارهای تعامل (مانند دکمه‌ها یا منوها) آن‌قدر نامرئی باشند که کاربر فراموش کند در حال کار با یک سیستم کامپیوتری‌ست. این رویکرد، به دنبال تسهیل «غوطه‌وری»  است؛ آن حالت روان‌شناختی که در آن، کاربر چنان در جهان مجازیِ اثر غرق می‌شود که آگاهی خود را نسبت‌به جهان فیزیکی پیرامون از دست می‌دهد. بسیاری از بازی‌های ویدئویی مدرن یا کتابخوان‌های الکترونیکی که تلاش در شبیه‌سازی تجربۀ کتاب چاپی دارند، با هدف رسیدن به همین غوطه‌وری، از این رویکرد شفافیت پیروی می‌کنند.
در مقابل، رابط کاربری مات ، به جای پنهان‌کردن خود، دائماً حضورش را به‌رخ می‌کشد. این نوع رابط، شبیه به یک پنجرۀ رنگی یا یک آینۀ ترک‌خورده عمل می‌کند؛ دائماً به کاربر یادآوری می‌کند که تجربۀ او توسط یک میانجی فناورانه شکل می‌گیرد و هرگز بی‌واسطه نیست. در اینجا، خودِ رابط کاربری از یک ابزارِ صرف، به یک «موضوع» برای تأمل و تحلیل بدل می‌شود و به صورت خودبازتابانه عمل می‌کند (Bolter & Grusin, 2000: 21-50).
برای مثال در اثر Lexia to Perplexia -که پیش‌تر نیز از آن صحبت شد- کاربر با یک رابط کاربری مواجه می‌شود که به شکلی عامدانه، در برابر انتظارات او مقاومت می‌کند. حساسیت افراطی به جزئی‌ترین حرکات موس که باعث تغییرات ناگهانی و ناخواسته در صفحه می‌شود، ناپدیدشدن متونی که کاربر در حال خواندن آن‌هاست، و لایه‌های متعدد گرافیکی که بر روی هم قرار گرفته و خواندن را دشوار می‌سازند، همگی مکانیسم‌هایی هستند که کاربر را از یک تعامل روان و شفاف بازمی‌دارند. این طرز، رابط کاربری را به یک همبستۀ عینی برای محتوای اثر تبدیل می‌کنند؛ به این معنا که خودِ این ساختارهای فنی به فرمولی عینی برای برانگیختن احساساتی چون اضطراب، بیگانگی و حس هویتِ برساختۀ سوژۀ فناورانه بدل می‌شوند. به عبارت دیگر، کلافگی و عدم کنترلی که کاربر در تعامل با رابط کاربری تجربه می‌کند، بازتاب مستقیم وضعیت وجودی سوژه‌ای‌ست که در دل یک شبکۀ فناورانۀ پیچیده و غیرقابل فهم گرفتار شده است (Hayles, 2002: 46-63).
علاوه‌بر این طیف شفافیت/مات‌بودگی، شگردهای مبتنی‌بر رابط کاربری از طریق زبان بصری و نمادین خود نیز عمل می‌کند. آیکون‌ها، چیدمان عناصر، انتخاب فونت و رنگ در یک اثر کُدَبی، دال‌هایی هستند که در کنار زبان کلامی، یک نظام معنایی موازی را خلق می‌کنند. برای مثال، در همان اثر Lexia to Perplexia، مؤلف اثر، به صورت مکرر از مجموعه‌ای از آیکون‌های خاص استفاده می‌کند که به‌تدریج برای خواننده معنا پیدا می‌کنند. تصویر یک چشم که گاهی به تنهایی و گاهی در کنار یک نمایشگر کامپیوتری قدیمی (ترمینال) ظاهر می‌شود، به استعاره‌ای بصری برای مفهوم کلیدی اثر، یعنی «هویت ترمینالی» (I-terminal)، تبدیل می‌شود؛ هویتی که همزمان هم «من» (I) بیننده است و هم «چشم» (eye) ناظر، و هم بخشی از یک سیستم کامپیوتری (terminal). این بازی بصری-کلامی، ایدۀ درهم‌تنیدگی سوژۀ انسانی و ماشین را به شکلی موجز و قدرتمند منتقل می‌کند. به همین ترتیب، سازندۀ اثر از تصویر دو قیف که از دهانه‌های تنگ به یکدیگر متصل شده‌اند، برای بازنمایی «تبادل اطلاعات میان بدن‌های محلی و دوردست» استفاده می‌کند؛ استعاره‌ای بصری برای نشان‌دادن اینکه چگونه اطلاعات در شبکۀ دیجیتال فشرده، منتقل و دوباره بازگشایی می‌شود. این آیکون‌ها، در کنار زبان کلامی پیچیدۀ اثر، یک زبان بصری خلق می‌کنند که مفاهیم کلیدی آن -مانند نظارت، هویت فناورانه، و ارتباطات شبکه‌ای- را به‌صورت غیرکلامی و شهودی به کاربر منتقل می‌سازند و بر غنای چندلایۀ متن می‌افزایند (Hayles, 2002: 51-53).
در نهایت، شگردهای مبتنی‌بر رابط کاربری در شیوه‌ای که عاملیت را میان کاربر و ماشین توزیع می‌کند، به اوج پیچیدگی خود می‌رسد. در بسیاری از آثار اولیۀ دیجیتال، رابط کاربری عمدتاً واکنشی بود؛ یعنی سیستم منتظر می‌ماند تا کنشی از سوی کاربر (مانند یک کلیک) سر بزند و سپس به آن پاسخ دهد. در این مدل، کاربر آغازگر تمام رویدادهاست. اما در آثار پیچیده‌تر، ماشین نیز از یک وضعیت منفعل خارج شده و به یک کنشگر فعال در رابط کاربری تبدیل می‌شود. انیمیشن‌های زمان‌بندی‌شده که مستقل از کنش کاربر اجرا می‌شوند، متونی که خودبه‌خود و بر اساس یک الگوریتم داخلی تغییر می‌کنند، یا پاسخ‌های غیرمنتظره و غیرقطعی سیستم به کنش‌های تکراری کاربر، همگی نمونه‌هایی از «عاملیت ماشین» هستند که در سطح رابط کاربری به اجرا درمی‌آیند. در این آثار، دیگر نمی‌توان گفت که کاربر به‌تنهایی مسیر را تعیین می‌کند. بلکه تجربۀ نهایی، محصول یک همکاری و گاه کشمکش میان نیات کاربر و رویه‌های خودکار ماشین است. این امر، به تعبیر هِیلز، «انتخاب» را به یک «کارکرد توزیع‌شده»  بدل می‌سازد که بخشی از آن توسط کاربر و بخشی دیگر توسط ماشین به اجرا درمی‌آید (.(Hayles, 2002: 58 این توزیع عاملیت، آن رابطۀ مبتنی‌بر کشمکش میان کاربر و سیستم را که پیشتر به آن اشاره شد، پیچیده‌تر و پویاتر می‌سازد. 
1.5.3.2. شگردهای مبتنی‌بر طراحی فضایی: نقشه و معماری روایی
رابط کاربری، با عناصر بصری و ساختار تعاملی خود، نه یک «صفحه» که یک «فضا» را برمی‌سازد؛ فضایی که برخلاف مکان‌های توصیف‌شده در یک رمان سنتی، مستقیماً قابل پیمایش و تجربه‌ست. در یک رمان چاپی، فضا (مثلاً یک شهر یا یک اتاق) از طریق کلمات توصیف می‌شود و در ذهن خواننده به تصویر کشیده می‌شود، اما در سایبرمتن، فضا به یک موجودیت ساختاری و کارکردی تبدیل می‌شود که کاربر باید به صورت فیزیکی (از طریق کنش‌های سخت‌پیما) در آن حرکت کند.
این فضای جدید، در وهلۀ اول، خود را در استعارۀ «نقشه» متجلی می‌سازد. همان‌طور که در بخش‌های پیشین به فراخور موضوع مورد بحث، توضیحی راجع‌به این استعاره داده شد، در این مدخل نیز باید گفت، وقتی متن دیگر یک مسیر نیست، یک قلمرو است، کنش اصلی کاربر، «نقشه‌برداری شناختی»  است. این فعالیت، خود به یک منبع لذت زیبایی‌شناختی تبدیل می‌شود. مؤلفان کُدَبیات نیز به صورت آگاهانه با این «نقشه‌برداری» بازی می‌کنند. گاهی با ارائۀ یک نقشۀ بصری واضح، به کاربر یاری می‌رسانند و گاهی، به شکلی عامدانه، با خلق یک مازِ پیچیده، او را سردرگم می‌کنند.
این‌جاست که «فضا»، از یک ساختار صرفاً کارکردی برای ناوبری، فراتر رفته و به یک ابزار بلاغی و استعاری تبدیل می‌شود. در این حالت، معماری فضایی متن، به یک هم‌بستۀ عینی برای محتوای روایی آن بدل می‌شود؛ به این معنا که خودِ ساختار فضا به فرمولی عینی برای برانگیختن یک احساس خاص در کاربر تبدیل می‌گردد. دیگر نیازی نیست که متن به ما بگوید شخصیت «کلافه» است؛ خودِ متن به یک موجود سردرگم تبدیل می‌شود و کاربر این کلافگی را در کنشِ پیمایش، مستقیماً تجربه می‌کند. در چنین اثری، تلاش کاربر برای «نقشه‌برداری شناختی» دائماً با شکست مواجه می‌شود. مسیرها به نقاطی غیرمنتظره ختم می‌شوند، پیوندها کاربر را به گره‌های تکراری بازمی‌گردانند، و هیچ مرکز یا ساختار قابل فهمی برای جهت‌یابی وجود ندارد. آرست با ردیابی تاریخ استعارۀ هزارتو، نشان می‌دهد که چگونه هزارتوی مدرن، برخلاف هزارتوی کلاسیک که دارای یک مسیر واحد و یک مرکز مشخص  بود، به یک ساختار «چندمسیره» و بی‌مرکز  تبدیل شده‌ست که هدف آن نه «رسیدن»، بلکه خودِ تجربۀ «سرگردانی» است (Aarseth, 1997: 5-7).
نمونه‌ای از این شگرد، اثر مایکل جویس ، نویسندۀ آمریکایی، با عنوان بعدازظهر، یک داستان   است. این اثر که از اولین داستان‌های فرامتنی محسوب می‌شود، داستان مردی را روایت می‌کند که گمان می‌برد شاهد یک سانحۀ رانندگی بوده که ممکن است همسر سابق و پسرش در آن کشته شده باشند. جویس با طراحی حلقه‌های روایی تکراری و مسیرهای گیج‌کننده، کاربر را در همان وضعیت سرگردانی و عدم قطعیت شخصیت اصلی قرار می‌دهد. کاربر، همانند شخصیت داستان که در تلاش برای کنارهم‌گذاشتن قطعات حقیقت است، اما دائماً در چرخۀ شک و تردید گرفتار می‌شود، در مازِ متن به دام می‌افتد. به این ترتیب، ساختار فضاییِ اثر، به یک هم‌بستۀ عینی قدرتمند برای بازآفرینی وضعیت روانی شخصیت اصلی بدل می‌گردد. در این آثار، هر گره از متن به یک اتاق تبدیل می‌شود و پیمایش در میان آن‌ها، مانند قدم‌زدن در دهلیزهای ذهن شخصیت اصلی‌ست. این معماری روایی، خود به یک بازنمایی بصری از بی‌ثباتی و بی‌قراری روانی شخصیت تبدیل می‌شود.
اوج این شگردهای مبتنی‌بر طراحی فضایی را می‌توان در آثاری مشاهده کرد که برای محیط‌های واقعیت مجازی سه‌بعدی و غوطه‌ورکننده مانند CAVE  طراحی شده‌اند. همان‌طور که پیش‌تر نیز گفته شد، در این آثار، مرز میان جهان فیزیکی کاربر و جهان مجازی متن به‌طور کامل فرومی‌ریزد. متن از سطح دوبعدی و نمادین صفحه نمایش فراتر رفته و به یک ساختمان روایی مادی تبدیل می‌شود؛ یک محیط سه‌بعدی که کاربر می‌تواند به صورت فیزیکی در آن قدم بزند، بچرخد و با دستانش با عناصر متنی تعامل کند. به تعبیر اندرو مایکل رابرتز ، این حرکت «فراتر از صفحه نمایش، دامنۀ تعامل را گسترش می‌دهد و مفاهیمی همچون فضای خواندن و حضور خواننده در متن را به امری واقعی (یا مجازاً واقعی) بدل می‌سازد. [در این فرآیند] خوانندۀ فعال به خواننده‌ای با تحرک فیزیکی تبدیل می‌شود» (Roberts, 2010: 166).
هِیلز در تحلیل اثر صفحه  اثری که در آن کلمات به صورت فیزیکی از دیوارهای مجازی جدا شده و مانند اشیاء در فضای سه‌بعدی به حرکت درمی‌آیند- نشان می‌دهد که چگونه عمل «خواندن» شامل «تعاملات بدنی با کلمات به‌مثابۀ ابژه‌هایی درک‌شده» نیز می‌شود (Hayles, 2008: 12). در این جهان، کلمات حاملان شفاف معنا نیستند؛ آن‌ها به ابژه‌هایی مادی با حجم، وزن و موقعیت فضایی تبدیل شده‌اند. کاربر باید برای «خواندن»، بدن خود را حرکت دهد، به سمت کلمات برود، آن‌ها را لمس کند یا کنار بزند. در چنین تجربه‌ای، دیگر تمایزی میان «خواندن فضا» و «خواندن متن» وجود ندارد؛ بدن کاربر و بدن متن، در یک فضای واحد و یکپارچۀ حسی-حرکتی به هم می‌آمیزند و یک تجربۀ ادبی کاملاً بدنمند را خلق می‌کنند. برای درک بهتر این مفهوم، می‌توان آن را با تجربۀ خواندن یک کتاب چاپی مقایسه کرد؛ جایی که خواننده باید از طریق چشم، کلمات را به مدلول‎های ذهنی ترجمه کند. در این‌جا، این فرایند یک لایۀ کاملاً جدید حسی-حرکتی به خود می‌گیرد که در آن، معنا نه تنها در ذهن، بلکه در تعامل فیزیکی و بدنمند با ابژه‌های فضایی (کلمات) خلق می‌شود.
بنابراین، شگردهای مبتنی‌بر طراحی فضایی در کُدَبیات، متن را از یک زنجیرۀ کلامی به یک محیط قابل تجربه تبدیل می‌کند. این فضا می‌تواند یک نقشۀ روشن برای کشف باشد، یک هزارتوی گیج‌کننده برای سرگردانی، یا یک معماری غوطه‌ورکننده برای غرقگی مخاطب. اما این معماری فضایی، همواره در بستر یک بُعد دیگر معنا می‌یابد: بُعد زمان. اکنون باید به بررسی این موضوع بپردازیم که چگونه دست‌کاری در زمان، به یکی دیگر از ابزارهای بیانی قدرتمند در زیبایی‌شناسی محاسباتی تبدیل می‌شود.
1.5.3.3. شگردهای مبتنی‌بر توالی زمانی: بلاغتِ ریتم، تعلیق و برگشت‌پذیری
سایبرمتن، بُعد زمانی پیمایش اثر را از یک جریان یکنواخت و خطی، به یک جریان منعطف و متغیر بدل می‌سازد. در ادبیات چاپی، زمان خواندن اگرچه توسط خواننده قابل کنترل است (می‌تواند مکث کند یا سریع بخواند)، اما خودِ توالی زمانی رویدادها در متن (پیرنگ) ثابت و تغییرناپذیر است. بوطیقای زمانی در کُدَبیات، با دست‌کاری و به‌بازی‌گرفتن همین ابعاد زمانی -یعنی زمانِ رویداد، زمانِ روایت و زمانِ خواندن- سروکار دارد و از این طریق، فرم‌های جدیدی از تعلیق، ریتم و تجربۀ روایی را خلق می‌کند.
یکی از شگردهای مبتنی‌بر توالی زمانی، کنترل سرعت و ریتم خواندن توسط ماشین است. در خواندن یک کتاب چاپی، خواننده از یک خودمختاریِ زمانیِ تقریباً کامل برخوردار است؛ او می‌تواند بر روی یک کلمه درنگ کند، یک پاراگراف را چندین‌بار بخواند، یا صدصفحه را به سرعت ورق بزند. سرعت، کاملاً تابع اراده و ظرفیت شناختیِ اوست. اما بسیاری از آثار کُدَبیات، با به‌دست‌گرفتن کنترل زمان، این خودمختاری را از خواننده سلب کرده و سرعت خواندن را به یک عنصر طراحی‌شده و از پیش‌‌تعیین‌شده تبدیل می‌کنند. در این حالت، به تعبیر آرست، «متن گذرا می‌شود و اگر کاربر به اندازۀ کافی سریع نباشد، فرصت خواندن را از دست می‌دهد» (Aarseth, 1997: 63). این به معنای آن است که متن دیگر یک ابژۀ ثابت و منتظر نیست، بلکه به یک رویداد زمان‌مند تبدیل می‌شود که تنها برای مدتی محدود در دسترس است.
اثر استوارت مولتروپ ، نویسنده و نظریه‌پرداز آمریکایی، با عنوان Hegirascope، نمونه‌ای از این شگرد است. در این اثر، هر قطعۀ متنی، تنها برای چندثانیه (معمولاً پانزده تا بیست ثانیه) بر روی صفحه باقی می‌ماند و سپس به صورت خودکار با قطعۀ بعدی جایگزین می‌شود. این اضطرارِ زمانی که توسط ماشین بر کاربر اعمال می‌شود، تجربۀ خواندن را به‌طور کامل دگرگون می‌کند. خواننده دیگر نمی‌تواند با آرامش به تأمل در معانی بپردازد؛ او دائماً در یک مسابقه با زمان قرار دارد و باید پیش از ناپدیدشدن متن، آن را بخواند و درک کند. این وضعیت، همان‌طور که آرست توصیف می‌کند، خواننده را تحت فشار شدید قرار می‌دهد و تجربۀ خواندن را به قایقرانی در خلاف جهت یک رودخانۀ خروشان تبدیل می‌کند (Aarseth, 1997: 80).
این شگرد، کارکردهای بلاغی چندلایه‌ای دارد. در سطح اول، این تکنیک به یک هم‌بستۀ عینی برای بازنمایی حس اضطراب و «اشباع اطلاعاتی»  در فرهنگ معاصر تبدیل می‌شود؛ همان حس دائمیِ در حال از‌دست‌دادن اطلاعات و ناتوانی در همگام‌شدن با جریانِ بی‌پایانِ داده‌ها. اما در سطحی عمیق‌تر، این یک طرز زیبایی‌شناختی برای تأکید بر «عدم کنترل» کاربر بر جریان متن است. ماشین با تحمیل ریتم خود، به صورت مداوم به کاربر یادآوری می‌کند که او مهمان یک سیستم بیگانه‌ست و باید خود را با قوانین آن تطبیق دهد. این وضعیت، رابطۀ قدرت میان خواننده و متن را به نفع ماشین، به هم می‌زند.
در نقطۀ مقابل این زیبایی‌شناسی مبتنی‌بر اضطراب و عدم کنترل، رویکرد دیگری قرار دارد که از زمان نه برای ایجاد تنش، بلکه برای خلق نظم و ریتم بهره می‌برد. این رویکرد، در شعر جنبشی ، ژانری که در آن کلمات و حروف به‌صورت متحرک بر روی صفحه به‌نمایش درمی‌آیند، به اوج خود می‌رسد. از نمایندگان برجستۀ این جریان، گروه هنری کره‌ای «صنایع سنگین یانگ-هه چانگ»  هستند. در آثار شاخص این گروه، مانند Dakota یا Nippon، زمان‌بندی به شکلی بسیار دقیق و استادانه برای خلق یک ریتم بصری-شنیداری به‌کار گرفته می‌شود. در این آثار، کلمات و عبارات کوتاه، با فونتی ثابت و معمولاً به رنگ سیاه بر زمینۀ سفید، با سرعتی سرسام‌آور و در هماهنگی کامل با یک قطعۀ موسیقی پرانرژی (اغلب جَز)، بر روی صفحه ظاهر و ناپدید می‌شوند. در این‌جا، دیگر با شتاب آزاردهندۀ Hegirascope روبه‌رو نیستیم؛ بلکه با یک ضرباهنگ موسیقایی مواجهیم که کلمات را به رقص درمی‌آورد. 
هِیلز در تحلیل این آثار اشاره می‌کند که چگونه این «هم‌زمانی ریتمیک» میان متن و موسیقی، تجربۀ خواندن را از یک فعالیت صرفاً شناختی به یک تجربۀ اجرایی و بدنمند تبدیل می‌کند. این آثار از کاربر می‌خواهند که نه تنها معنای کلمات، بلکه «ضربان» و «انرژی» آن‌ها را نیز به صورت حسی و فیزیکی دریافت کند (Hayles, 2008: 28-29). سرعت بالای نمایش کلمات، امکان درنگ و تحلیل عمیق را از خواننده سلب می‌کند و در عوض، او را وامی‌دارد تا خود را به جریان سریع و ریتمیک اثر بسپارد. در این‌جا، زمان به یک عنصر موسیقایی و معناساز تبدیل شده است؛ عنصری که هیجان، اضطراب، یا آرامش را از طریق خودِ ضرباهنگِ ظهور و افول کلمات، به مخاطب منتقل می‌کند.
برجسته‌ترین نمودِ زیبایی‌شناسی زمانی، در دست‌کاری ساختار خودِ خط زمانی، یعنی در قاعدۀ «برگشت در زمان»، متجلی می‌شود. در دل بازی‌وارگی هر سایبرمتن، این قاعدۀ اغلب نانوشته وجود دارد که بیش از هر عامل دیگری، ماهیت تجربۀ کاربر و مخاطرات هر انتخاب را مشخص می‌کند. اینکه آیا کاربر می‌تواند پس از پیمودن یک مسیر، به عقب بازگردد و انتخاب دیگری را بیازماید یا خیر، صرفاً یک امکان فنی نیست، یک تصمیم زیبایی‌شناختی‌ست که پیامدهایی جدی برای رابطۀ کاربر و متن به‌همراه می‌آورد.
در سوی دیگر این طیف، برگشت‌نا‌پذیری  قرار دارد. در این مدل، هر انتخاب، قطعی و نهایی‌ست. پل‌های پیموده‌شده، پشت سر کاربر فرومی‌ریزند و امکان بازگشت و اصلاح وجود ندارد. این منطق، «زمان» را بر تجربۀ کاربر مسلط می‌کند و وزن و اهمیت هر تصمیم را به شکل چشم‌گیری افزایش می‌دهد. هر کلیک، هر فرمان، به یک کنش سرنوشت‌ساز بدل می‌شود که پیامدهای آن ممکن است تا انتهای تجربه، کاربر را رها نکند. این ساختار، به‌طور طبیعی، مولد تنش دراماتیک، تعلیق و اضطراب اگزیستانسیال است و اغلب برای بازنمایی موقعیت‌های تراژیک به‌کار می‌رود؛ جایی که کاربر باید با پیامدهای انتخاب‌های بی‌بازگشت خود زندگی کند.
در سوی دیگر طیف، برگشت‌پذیری  قرار دارد. این مدل، که در بسیاری از آثار داستان تعاملی  از طریق فرمان‌هایی چون عقب‌گرد  یا امکان ذخیره و بازیابی  نوع پیمایش زمانی اثر محقق می‌شود، تجربه/خواندن از یک مسیر خطی به یک کاوش فضایی تبدیل می‌کند. در این‌جا، وزن و قطعیت از روی انتخاب‌ها برداشته می‌شود. کاربر می‌تواند با خیالی آسوده، یک مسیر را تا انتها بپیماید، از پیامدهای آن آگاه شود، و سپس به نقطۀ انتخاب بازگشته و مسیر دیگری را بیازماید. این امکان، همان‌طور که آرست اشاره می‌کند، ماهیت تجربه را از یک درگیری رواییِ خطی به یک تحلیل ساختاری چندوجهی تغییر می‌دهد (Aarseth, 1997: 111-112). هدف در این‌جا دیگر رسیدن به یک پایان نیست، بلکه «فهمیدن» کامل ماشین متنی و رمزگشایی از تمام «دسیسه‌های» آن است. این رویکرد، با ازبین‌بردن قطعیت و بی‌بازگشت‌بودن تصمیمات، به جای تعلیق، لذت کاوشگری و تسلط شناختی را برای کاربر فراهم می‌آورد.
البته بسیاری از آثار کُدَبیات در نقطه‌ای میان این دو قطب قرار می‌گیرند و از یک برگشت‌پذیری نسبی یا مشروط استفاده می‌کنند. اثر بعدازظهر، یک داستان، نمونه‌ای از این حالت بینابینی‌ست. در این اثر، مخاطب در بسیاری از موارد می‌تواند به عقب بازگردد و مسیرهای مختلف را بیازماید. در عین حال، ساختار متن شامل «حلقه‌های» بسته‌ای‌ست که اگر کاربر در آن‌ها گرفتار شود، دیگر راهی برای خروج (جز بستن و اجرای مجدد برنامه) ندارد. (Rettberg, 2019: 70).  این ترکیب آزادی و جبر، برگشت‌پذیری و برگشت‌ناپذیری، وضعیت روانی شخصیت اصلی داستان را که در چرخۀ وسواس‌گونۀ خاطرات یک حادثه گرفتار شده - در سطح ساختاری- بازآفرینی می‌کند. این‌جاست که یک قاعدۀ مکانیکی، به یک ابزار بیانی تبدیل می‌شود.
در نهایت، این بازی با زمان، در کنار بازی با فضا، نشان می‌دهد که چگونه کُدَبیات با دست‌کاری در محورهای تجربۀ انسانی، فرم‌های زیبایی‌شناختی جدیدی را خلق می‌کند. این فرم‌ها «شیوۀ بودن در زمان و مکان» را به پرسش می‌کشند و از این طریق، تجربۀ کُدَبی را به یک کاوش فلسفی و پدیدارشناسانه بدل می‌سازند.
1.5.3.4. شگردهای مبتنی‌بر چندرسانگی
رسانۀ دیجیتال، با قابلیت ذاتی خود در یکپارچه‌سازی انواع داده‌ها بر پایۀ یک کد باینری مشترک، یک لایۀ دیگر از پیچیدگی زیبایی‌شناختی را نیز به این معادله می‌افزاید: چندرسانه‌ای‌بودن . برخلاف کتاب چاپی که در آن، رسانۀ غالب و تقریباً انحصاری، «کلمه» است و دیگر رسانه‌ها (مانند تصویر) نقشی عمدتاً فرعی و توضیحی دارند، در کُدَبیات، متن، تصویر ثابت، تصویر متحرک (انیمیشن و ویدئو) و صدا می‌توانند به‌عنوان شرکایی هم‌کفو در معناسازی اثر مشارکت کنند.
این، به معنای خلق یک هم‌نشینی نشانه‌شناختی است که در آن، معنا دیگر تنها در رسانۀ کلام محصور نیست، بلکه در یک منطقۀ تبادل ، یعنی در تعامل، هم‌افزایی و گاه تضاد میان رسانه‌های مختلف زاده می‌شود. همان‌طور که اسکات رتبرگ اشاره می‌کند، ماهیت چندوجهی کامپیوتر به نویسندگان «مجموعۀ کاملی از گزینه‌ها را برای تأثیرگذاری، تغییر، و اجرای همزمان ترکیبی از حالت‌هایی که در رسانه‌های آنالوگ ممکن نبود، ارائه می‌دهد» (Rettberg, 2019: 12-13). این قابلیت، ادبیات را از یک هنر عمدتاً کلامی به یک هنر ترکیبی و چندحسی بدل می‌سازد که در آن، خواننده مازادبر خواندن کلمات، تصاویر را می‌بیند، به اصوات گوش می‌دهد و گاهی با انیمیشن‌ها تعامل می‌کند.
این چندوجهی‌بودن کُدَبیات، باعث یک تجربۀ خوانش پیچیده، چندلایه و همراه با تحولاتی عظیم در امکانات بیانی می‌شود. دیگر کلمات، همه‌کارۀ تجربۀ ادبی نیستند. آن‌گونه که مهدی صداقت‌پیام، در مدخلی از کتاب راهنمای کُدَبیات بلومزبری  بیان می‌کند، «حضور سایر رسانه‌ها در یک اثر داستانی مبتنی‌بر وب، می‌تواند کلام‌سالاری  را در رمان‌ها درهم شکند و سلطۀ آن ]بر سایر عناصر[ را به چالش بکشد. به عبارت دیگر، تکثر رسانه‌ها می‌تواند منجر به رمان‌هایی شود که در آن‌ها، چیرگی کلمات بر روایت  به‌اندازۀ رمان‌های مرسوم نیست» (Tabbi, 2018: 321). چندوجهی‌بودن، به خلق یک چندلایگی دلالت می‌انجامد که در رسانۀ چاپ به‌ندرت ممکن است. منظور از چندلایگی دلالت این است که معنا دیگر در یک سطح واحد (سطح کلامی) وجود ندارد، بلکه محصول برهم‌نهی و تعامل چندین لایۀ نشانه‌شناختیِ مجزا (متن، تصویر، صدا و...) است. در این ساختار، هر رسانه می‌تواند لایه‌ای از معنا را به اثر اضافه کند که ممکن است لایه‌های دیگر را تقویت، تکمیل، یا حتی به چالش بکشد. این تعامل پیچیده میان رسانه‌ها می‌تواند در دو جهت اصلی زیبایی‌شناختی صورت پذیرد.
از یک‌سو، این تعامل می‌تواند هم‌نوایانه  باشد. در این رویکرد، تمام رسانه‌ها در جهت خلق و تشدید یک حس و معنای واحد و یک‌پارچه عمل می‌کنند. در این‌جا، معنای کل، بزرگتر از مجموع اجزاست؛ یعنی هر رسانه، تأثیر رسانۀ دیگر را تقویت و غنی‌تر می‌سازد. تصویر، معنای متن را ملموس‌تر می‌کند؛ متن، به تصویر، عمق مفهومی می‌بخشد؛ و موسیقی، بار عاطفی هر دو را تشدید می‌کند. آثار گروه صنایع سنگین یانگ-هه چانگ نمونه‌ای از این رویکرد هستند. همان‌طور که پیشتر در بحث زیبایی‌شناسی زمانی اشاره شد، در آثار این گروه، ریتم سریع و پرانرژی موسیقی جَز، سرعت سرسام‌آور نمایش کلمات بر صفحه، و محتوای اغلب عصیانگر و اضطراب‌آور خودِ متون، همگی دست‌به‌دست هم می‌دهند تا یک تجربۀ واحد و یک‌پارچه از تنش، سرعت و انرژی را خلق کنند. در این‌جا، هیچ‌یک از رسانه‌ها به تنهایی نمی‌توانستند چنین تأثیر قدرتمندی را ایجاد کنند؛ این «هم‌نوایی» میان لایه‌های شنیداری، دیداری و کلامی‌ست که تجربۀ زیبایی‌شناختی نهایی را برمی‌سازد.
اما در مقابل این هم‌نوایی، شگردهای مبتنی‌بر چندرسانگی می‌تواند بر استراتژی متضاد آن، یعنی ناهمخوانی و تضاد  میان رسانه‌ها نیز استوار باشد. در این رویکرد هنری، لایه‌های مختلف نشانه‌شناختی نه‌تنها یکدیگر را تقویت نمی‌کنند، بلکه به صورت عامدانه پیام‌های متناقضی را ارسال کرده و علیه یکدیگر عمل می‌کنند. این استراتژی، کاربر را از یک دریافت‌کننده، به یک داور در میدان نبرد معنایی تبدیل می‌کند؛ جایی که او باید به صورت فعالانه، این تنش و تضاد میان رسانه‌ها را تفسیر کرده و از دل آن، به معنایی پیچیده‌تر دست یابد.
برای مثال، یک قطعۀ متنی که روایتی غم‌انگیز از فقدان و تنهایی را بیان می‌کند، ممکن است با یک موسیقی شاد، ریتمیک و پرانرژی همراه شود. این تضاد آشکار میان محتوای کلامی و حس شنیداری، مانع از یک همذات‌پنداری ساده با روایت می‌شود و در عوض، یک حس پیچیدۀ کنایه یا ریشخند را در مخاطب ایجاد می‌کند؛ حسی که از هیچ‌یک از دو رسانه به‌تنهایی حاصل نمی‌شد. 
کاترین هِیلز در تحلیل اثر Lexia to Perplexia، نشان می‌دهد که چگونه این استراتژی تضاد، می‌تواند به یک ابزار قدرتمند برای بازنمایی تجربۀ سوژۀ فناورانه تبدیل شود. در این اثر، هدف اصلی کاربر، خواندن و درک متن است (رسانۀ کلامی). اما سیستم به صورت عامدانه، از طریق رسانه‌های دیگر، در رسانایی کلام اختلال ایجاد می‌کند. مزاحمت‌های بصری، پویانمایی‌هایی که ناگهان بر روی متن ظاهر می‌شوند، و لایه‌های گرافیکی‌ای که خوانایی کلمات را دشوار می‌سازند، همگی به صورت فعالانه در تضاد با هدف شناختی کاربر قرار می‌گیرند. هِیلز نشان می‌دهد که این طراحی، یک انتخاب زیبایی‌شناختی آگاهانه‌ست تا حس کلافگی، عدم کنترل و ناتوانی را مستقیماً در بدن و ذهن خواننده محقق سازد (Hayles, 2002: 57). در اینجا، تضاد میان رسانۀ بصری (که مانع می‌شود) و رسانۀ کلامی (که خوانده می‌شود)، خود به یک همبستۀ عینی برای تجربۀ زیستۀ سوژه در یک جهان فناورانۀ غیرقابل کنترل تبدیل می‌شود.
این ماهیت چندرسانه‌ای، به‌طور مستقیم، ابعاد پیچیده‌تری به «تلاش غیربدیهی»ای که آرست آن را مشخصۀ اصلی ادبیات سخت‌پیما می‌دانست، اضافه می‌کند. پیمایش دیگر، به ساختار فضایی-زمانی متن محدود نمی‌شود، بلکه تضارب رسانه‌ای جدیدی به خود می‌گیرد. در یک اثر صرفاً فرامتنی، چالش اصلی کاربر، ساختن یک «نقشۀ شناختی» از ساختار متن است؛ اما در یک اثر چندرسانه‌ای، تلاش عمده، صرف رمزگشایی و یکپارچه‌سازی جریان‌های اطلاعاتی متکثر و گاه متناقض می‌شود.
مخاطب در این‌جا باید بیاموزد که چگونه به‌طور همزمان بخواند، ببیند، بشنود و از دل این تجربۀ چندحسی، به یک درک منسجم (یا درک یک عدم انسجام معنادار) دست یابد. این فرایند، مستلزم یک «توجه برفراز»  فعال است؛ همان شیوۀ شناختی که هِیلز آن را مشخصۀ عصر دیجیتال می‌داند و با «جابجایی سریع تمرکز میان چندین جریان اطلاعاتی» تعریف می‌شود (Hayles, 2012: 12). کاربر باید بیاموزد که چگونه وزن معنایی هر رسانه را بسنجد. آیا تصویر صرفاً در حال توضیح متن است؟ آیا موسیقی در حال تقویت حس آن است؟ یا اینکه میان آن‌ها یک رابطۀ کنایی و متضاد برقرار است؟.
این «تلاش» برای یکپارچه‌سازی حسی-شناختی، به‌ویژه زمانی به اوج خود می‌رسد که رسانه‌ها پیام‌های متناقضی را ارسال می‌کنند. در این حالت، کاربر باید نه تنها هر لایه را به‌تنهایی تفسیر کند، که «رابطۀ» میان لایه‌ها را نیز به‌عنوان یک متن جدید برای تفسیر در نظر بگیرد. این فرایند، پیچیدگی شناختی تجربۀ سخت‌پیما را به شکل چشم‌گیری افزایش می‌دهد و کاربر را از یک ناوبر صرف، به یک کارگردان یا تنظیم‌کنندۀ معنا تبدیل می‌کند که باید ارکستر پیچیده‌ای از نشانه‌ها را رهبری کند.
در نهایت، شگردهای مبتنی‌بر چندرسانگی، ادبیات را از یک هنر عمدتاً کلامی، به یک هنر ترکیبی و اجرایی بدل می‌سازد. این هنر «ترکیبی» است زیرا دیگر تنها بر نظام نشانه‌شناختی زبان متکی نیست؛ و «اجرایی» است زیرا معنا، نه در یک ابژۀ ثابت، بلکه در یک فرایند زمان‌مند و در تعامل پویا میان این لایه‌های مختلف به اجرا درمی‌آید. این توانایی برای ترکیب رسانه‌ها، یک گسست بنیادین از محدودیت‌های رسانه‌های آنالوگ است. در رسانۀ چاپ، کلمه و تصویر می‌توانند کنار هم قرار گیرند، اما نمی‌توانند به صورت پویا با هم تعامل کنند یا با صدا همگام شوند. این همان نقطه‌ای‌ست که به تعبیر رتبرگ، مؤلف اثر کُدَبی از «مجموعۀ کاملی از گزینه‌ها برای تأثیرگذاری، تغییر و به‌کارگیری همزمان ترکیب‌هایی از مُدالیته‌ها -یعنی حالت‌های بیانی و حسی مختلف- که در رسانه‌های آنالوگ ممکن نبود، برخوردار است» (Rettberg, 2019: 13).
این هم‌آرایی رسانه‌ها، افق‌های بیانی جدیدی را به روی امر ادبی می‌گشاید. اما شاید رادیکال‌ترین شگردهای زیبایی‌شناختی، آن‌جایی باشد که دیگر نه کلمه، نه تصویر و نه صدا، بلکه خودِ فرایند محاسباتی و الگوریتمیک، به رسانۀ اصلی و موضوع زیبایی‌شناختی تبدیل می‌شود. این درک، ما را مستقیماً به بحث «زیبایی‌شناسی رویه‌ای» می‌کشاند.
1.5.3.5. شگردهای مبتنی‌بر زیرساخت رویه‌ای 
در این شگرد، کانون توجه از تمام «محصولات» نهایی و پدیدارشدۀ اثر (آنچه بر صفحه می‌بینیم، می‌شنویم و لمس می‌کنیم) به خودِ «فرایند» و «رویه»ای که آن محصولات را تولید می‌کند، منتقل می‌شود. به بیان دیگر، ما به سمت تحلیل اثر هنری به‌مثابۀ سیستم حرکت می‌کنیم. در این منظر، دیگر نه کلمه، نه تصویر و نه صدا، بلکه خودِ الگوریتم، خودِ منطق محاسباتی، به ابژۀ اصلی تأمل زیبایی‌شناختی بدل می‌گردد. همان‌طور که در معماری، زیبایی تنها در نمای ساختمان نیست، بلکه در نبوغ طراحی سازه، نقشه‌ها و منطق مهندسی آن نیز نهفته است، در شگردهای مبتنی‌بر زیرساخت رویه‌ای نیز، ما به دنبال کشف زیبایی در «نقشۀ ساخت» اثر کُدَبی هستیم. این یک گذار است از آنچه متن هست به آنچه متن انجام می‌دهد.
برای درک این موضوع، می‌توان از یک قیاس در سنت ادبی بهره گرفت. در یک غزل یا یک قصیده، زیبایی تنها در مضامین بیان‌شده در ابیات نیست، بلکه بخشی از آن، در ظرافتِ تبعیت هنرمندانۀ شاعر از قواعد صوری و ازپیش‌تعیین‌شده -مانند وزن عروضی، ردیف و قافیه، و ساختار کلی قالب- است. لذت خواندن یک قصیده، نه‌تنها در درک معانی آن، بلکه در تحسین شیوۀ استادانه‌ای‌ست که شاعر توانسته این معانی عمیق را در چارچوب سخت و محدودکنندۀ آن قالب شعری بگنجاند. در اینجا، خودِ «قاعده» و «مهارتِ بازی با آن»، بخشی از تجربۀ زیبایی‌شناختی است.
به همین قیاس، در شگردهای مبتنی‌بر زیرساخت رویه‌ای نیز، ارزش هنری در خلاقیت و ظرافتِ قواعدی‌ست که مؤلف/برنامه‌نویس برای ماشین متنی خود وضع کرده است. این رویکرد، ادبیات را نه در جایگاه یک هنر «بازنمایانه»، بلکه به‌عنوان یک هنر «رویه‌ای» صورت‌ بندی می‌کند. یان بوگوست  این تمایز را این‌گونه تبیین می‌کند؛ رسانه‌های دیگر مانند کتاب یا فیلم، فرایندها را «توصیف» می‌کنند، اما «بازنمایی رویه‌ای، فرایندها را با فرایندهای دیگر توضیح می‌دهد. بازنمایی رویه‌ای، نوعی از بیان نمادین است که به جای زبان، از فرایند استفاده می‌کند» (Bogost, 2007: 9).
در این منظر، کُدَبیات، هنری‌ست که ارزش آن بیش از آنکه در «چه چیزی می‌گوید» (محتوای نهایی) باشد، در «چگونه عمل می‌کند» (منطق فرایند) نهفته‌ست. بوگوست این شگرد را «بلاغت رویه‌ای»  می‌نامد و آن را این‌گونه تعریف می‌کند: «هنر اقناع از طریق بازنمایی‌ها و تعاملات مبتنی‌بر قاعده. استدلال‌ها نه از طریق ساخت کلمات یا تصاویر، بلکه از طریق تألیف قواعد رفتار و ساخت مدل‌های پویا ارائه می‌شوند» (Bogost, 2007: 28). 
همان‌طور که در ابتدای این فصل با نقل قولی از هِیلز اشاره شد، این همان نقطه‌ای‌ست که مرز میان «کنش فنی»  و «آفرینش هنری»  فرومی‌ریزد. «محاسبه»، که در نگاه سنتی یک عمل صرفاً مکانیکی و فاقد ارزش زیبایی‌شناختی تلقی می‌شد، در اینجا بازارزش‌گذاری شده و به یک اجرا بدل می‌شود. در این منظر، کد دیگر یک ابزار فنی پنهان در پس‌زمینه نیست که بهتر است به مهندسان و برنامه‌نویسان سپرده شود؛ خود یک رسانۀ بیانی  است؛ رسانه‌ای با دستور زبان، سبک، و ظرفیت‌های بلاغی خاص خود. 
وظیفۀ ادبیات‌شناس در مواجهه با این زیبایی‌شناسی، دیگر نمی‌تواند به لادمتن و تفسیر آن محدود شود. او باید توانایی خواندن، تحلیل و درک منطق، قواعد و حتی ایدئولوژی نهفته در خودِ الگوریتم‌ها و کدها را کسب کند. کُدَبیات‌شناسی به معنای آن است که نقد ادبی باید از مرزهای سنتی خود فراتر رفته و با ابزارهای مفهومی علوم کامپیوتر و مطالعات نرم‌افزار درآمیزد. کُدَبیات‌شناس باید بتواند به این پرسش‌ها پاسخ دهد: این سیستم بر اساس چه قواعدی عمل می‌کند؟، چه رفتارهایی را ممکن می‌سازد و چه رفتارهایی را محدود می‌کند؟، این فرایندها چه نوعی از عاملیت را برای کاربر تعریف می‌کنند؟، در سپهر این الگوریتم چه مفاهیم یا سازه‌های زیباشناختی امکان ظهور دارند؟؛ چراکه هر الگوریتمی، با اولویت‌بندی برخی داده‌ها و نادیده‌گرفتن برخی دیگر، بازنمایی خاصی از جهان را ارائه می‌دهد که می‌تواند و باید مورد تحلیل انتقادی قرار گیرد. این قبیل سؤالات به‌ فربه‌سازی حوزه‌ای به نام نقد کُدَبی منجر می‌شود که رسالتش تحلیل آثار ادبی‌ای است که بومیِ دیجیتال‌اند.
ادبیات خودزاینده، که پیشتر در بحث زمینه‌ها و خاستگاه‌ها به آن اشاره شد، تجلی شگردی مبتنی‌بر زیرساخت رویه‌ای است. در این ژانر، مؤلف به جای نوشتن یک متن نهایی، یک «سیستم» یا «ماشین متنی» را طراحی می‌کند که خود قادر به تولید متون متعدد است. در این‌جا، اثر کُدَبی، کلِ آن سیستمِ تولیدکننده به همراه تمام خروجی‌های بالقوه‌اش است.
ریشه‌های این رویکرد را می‌توان در آثاری که از دل جنبش اولیپو  بیرون آمدند، به‌وضوح مشاهده کرد. در آن آثار، «قیود» به‌کار رفته، صرفاً یک محدودیت فنی و دست‌وپاگیر نبودند؛ بلکه خودِ منبع خلاقیت و زیبایی اثر بودند (Rettberg, 2019: 27-28). لذت خوانندۀ آگاه از اثر کنو، نه فقط در خواندن یکی از صد هزار میلیارد شعر ممکن، که در تحسین نبوغ ریاضیاتی و زبانیِ آن «ماشین شعری کاغذی» است که این امکان را فراهم آورده است.
به همین ترتیب، در یک شعر خودزایندۀ دیجیتال، زیبایی تنها در بیت‌هایی که به‌صورت الگوریتمیک تولید می‌شوند نیست. بسیاری از این خروجی‌ها ممکن است پیش‌پاافتاده یا حتی بی‌معنا باشند. زیبایی اصلی، در ظرافت و هوشمندی خودِ «ماشین شعری» است که آن بیت‌ها را تولید می‌کند. کُدَبیات‌شناس در این‌جا باید به معماری این ماشین توجه کند: «این سیستم از چه پایگاه داده‌ای برای فراخوانی اطلاعات استفاده می‌کند؟، بر اساس چه قواعد دستوری یا معنایی، کلمات را کنار هم می‌چیند؟، چگونه تصادف و قطعیت را با هم ترکیب می‌کند؟». زیبایی رویه‌ای در اینجا، در یافتن یک تعادل خلاقانه میان کنترل مؤلف (در طراحی سیستم) و خودمختاری ماشین (در تولید خروجی‌های غیرمنتظره) نهفته‌ست.
شگردهای مبتنی‌بر زیرساخت رویه‌ای، در داستان تعاملی نیز به شکلی دیگر متجلی می‌شود. در این ژانر، اگرچه یک داستان وجود دارد، اما لذت اصلی کاربر تنها از دنبال‌کردن آن داستان حاصل نمی‌شود. همان‌طور که آرست در مفهوم دسیسه نشان می‌دهد، بخش بزرگی از لذت در این آثار، از خودِ فرایند رمزگشایی و فهمیدن «سیستم» ناشی می‌شود. کاربر در این‌جا، درگیر یک بازی شناختی با دسیسه‌گر/منطق پنهان سیستم است. او باید قواعد نانوشتۀ جهان شبیه‌سازی‌شده را کشف کند، منطق مفسر متنی  را بیاموزد، و راه‌هایی هوشمندانه برای دست‌کاری سیستم به نفع خود بیابد تا بتواند معماها را حل کرده و در داستان پیشروی کند (Aarseth, 1997: 112-114).
یک داستان تعاملیِ شاخص از منظر نقد رویه‌ای، اثری‌ست که قواعد جهانش منسجم و معنادار هستند، معماهایش چالش‌برانگیز اما منطقی‌اند، و پاسخ‌های سیستم به کنش‌های خلاقانه یا غیرمنتظرۀ کاربر، هوشمندانه و رضایت‌بخش است. با زیبایی‌شناسی رویه‌ای، خودِ سیستم و مکانیسم‌های آن، به یک متن ثانویه برای خواندن و تحسین تبدیل می‌شوند.
در نهایت، این شگرد، ادبیات را به خاستگاه اصلی خود در رسانۀ دیجیتال، یعنی «محاسبه» بازمی‌گرداند. درحالی‌که دیگر شگردهای زیبایی‌شناختی (فضایی، زمانی، چندرسانه‌ای) هنوز می‌توانند به نوعی با پیش‌درآمدهای خود در رسانه‌های آنالوگ مقایسه شوند، شگردهای مبتنی‌بر زیرساخت رویه‌ای کاملاً بومیِ جهان دیجیتال است. این فرم زیبایی‌شناختی، جدی‌ترین گسست را از سنت ادبی چاپ‌محور به نمایش می‌گذارد. در جهان چاپ، فرایندهای تولید (از حروف‌چینی تا صحافی) عمدتاً در حاشیۀ اثر هنری قرار دارند؛ اما در بررسی‌های رویه‌ای، این فرایندها به مرکز صحنه آمده و خود به بخشی جدایی‌ناپذیر از کنش هنری تبدیل می‌شوند. این دیدگاه، افق‌های جدیدی را برای آفرینش و نقد ادبی در عصر محاسبات می‌گشاید؛ افق‌هایی که در آن، خلاقیت نه تنها در بیان، بلکه در طراحی سیستم‌ها متجلی می‌شود و نقد ادبی که حال به نقدی کُدَبی بدل شدده، ناگزیر به‌درآمیختن با تفکر محاسباتی و مطالعات نرم‌افزار است.
1.5.4. جمع‌بندی: فروپاشی سه‌گانۀ مقدس (مؤلف، متن، خواننده)
تحلیل پدیدارشناختی تجربۀ سخت‌پیمایی -از تبدیل خواندن به ناوبریِ فضایی گرفته تا حاکم‌شدن بازی‌وارگی بر متن و دگرگونی بنیادی عناصر روایی- ما را به یک نتیجۀ گریزناپذیر رهنمون می‌سازد. معماری سایبرمتن، صرفاً یک نوآوری فرمی یا سبکی در کنار دیگر نوآوری‌های تاریخ ادبیات نیست که قراردادهای ادبی را به چالش بکشد. این معماری، عمیق‌تر از آن عمل کرده و خودِ ارکان هستی‌شناختی‌ای را که نقد ادبی سنتی بر پایۀ آن بنا شده، به پرسش می‌کشد.
این ارکان، همان سه‌گانۀ مقدسِ مؤلف، متن، و خواننده است؛ سه موجودیت مجزا با کارکردهایی مشخص که برای قرن‌ها، شالودۀ درک ما از امر ادبی را شکل داده‌اند. در مدل کلاسیک چاپ‌محور، «مؤلف» به عنوان منشأ یکتا و کنترل‌کنندۀ معنا، «متن» به‌عنوان یک ابژۀ ثابت و پایدارِ حامل آن معنا، و «خواننده» به‌عنوان دریافت‌کنندۀ نهایی آن معنا، سه قطب مجزا و به‌خوبی تعریف‌شده هستند. اما در جهان سایبرمتن، این مرزهای قاطع و این کارکردهای ثابت، در یک‌دیگر حل شده و جای خود را به یک دینامیک سیال، توزیع‌شده و عمیقاً سایبرنتیک می‌دهند. در این دینامیک جدید، دیگر نمی‌توان به سادگی پرسید «مؤلف کیست؟»، «متن چیست؟» و «خواننده چه می‌کند؟»، زیرا پاسخ به هر یک از این پرسش‌ها، به دو دیگری وابسته است. این سه قطب، از سه جزیرۀ جداگانه، به سه نقطۀ درهم‌تنیده در یک شبکۀ واحد تبدیل می‌شوند که در ادامه، به تبیین این دگرگونی خواهیم پرداخت.
1.5.4.1. مؤلف: از خداوندگار به معمار
در سنت چاپ، مؤلف جایگاهی استعلایی و خدای‌گونه دارد: یک آفرینندۀ یکتا، منشأ اصلی معنا و کنترل‌کنندۀ مطلق جهانی‌ست که خلق کرده؛ اما در جهان سخت‌پیمایی، این جایگاه فرومی‌ریزد. همان‌طور که پیش‌تر گفته شد، مؤلف دیگر یک داستان‌گوی خطی نیست که سرنوشت شخصیت‌ها را از ابتدا تا انتها رقم بزند؛ او به یک «معمار هزارتو» یا یک «طراح دسیسه» تبدیل می‌شود (Aarseth, 1997: 114) و باید به خلق مجموعه‌ای از قواعد، گره‌ها و پیوندها مشغول شود.
این گذار، ماهیت خودِ کنش تألیف را دگرگون می‌کند. مؤلف در این‌جا بیش از آنکه یک «نویسنده» به معنای سنتی کلمه باشد، به یک «برنامه‌‌نویسنده» تبدیل می‌شود؛ کسی که باید ایده‌های ادبی خود را نه فقط در قالب کلمات، که در قالب ساختارهای الگوریتمیک و منطق محاسباتی نیز پیاده‌سازی کند. درواقع باید به ایده‌هایی کُدَبی بیندیشد. او دیگر کنترل کاملی بر تجربۀ نهایی کاربر ندارد؛ زیرا این تجربه، محصول نوظهورِ تعامل کاربر با سیستمی‌ست که او طراحی کرده‌ست. عاملیت آفرینش، میان قصدیت برنامه‌نویسنده، اجرای خودکارِ کد به‌عنوان یک کنش‌گر، و انتخاب‌های پیکربندی‌کنندۀ کاربر توزیع شده است (Hayles, 2008: 156-157).
در ادبیات خودزاینده، مؤلف به جایگاه یک «قاعده‌پرداز» یا مجازاً «باغبان» تقلیل می‌یابد. او تنها بذرها (واژگان اولیه)، قواعد رشد (الگوریتم‌ها) و شرایط اقلیمی (پارامترها) را تعیین می‌کند و سپس، نظاره‌گر رشد غیرقابل پیش‌بینی و خودمختارِ باغ الگوریتمیک خود می‌شود. در چنین شرایطی، کنترل مؤلف بر محصول نهایی، به حداقل ممکن می‌رسد.
1.5.4.2. متن: از ابژۀ ثابت به رخداد
به همان اندازه که جایگاه مؤلف متزلزل می‌شود، خودِ مفهوم «متن» نیز دست‌خوش دگرگونی می‌گردد. متن در سنت پانصدسالۀ چاپ، از یک هستی‌شناسی پایدار برخوردار است. کتاب، یک ابژۀ مادی، ثابت، کامل و تکرارپذیر است. «ثابت» است؛ زیرا کلمات پس از چاپ، تغییر نمی‌کنند. «کامل» است؛ زیرا مرزهای آن به‌وضوح توسط جلد کتاب مشخص شده است. «تکرارپذیر» است؛ زیرا هر نسخه از یک چاپ، دقیقاً با نسخه‌های دیگر یکسان است. این پایداری، سنگ بنای مفاهیمی چون «نسخۀ معتبر» و «نقد متنی» بوده است.
اما سایبرمتن، این هستی‌شناسی پایدار را با یک «هستی‌شناسی اجرایی» جایگزین می‌کند. به دلیل تمایز بنیادین میان بنلادمتن -یعنی تمام محتوای بالقوۀ یک اثر که به صورت داده و کد در حافظۀ کامپیوتر ذخیره شده- و لادمتن -یعنی آنچه در هر لحظۀ مشخص بر روی صفحه برای کاربر نمایش داده می‌شود- دیگر چیزی به نام خودِ «متن» به‌عنوان یک موجودیت واحد و قابل ارجاع وجود ندارد (Aarseth, 1997: 62). آنچه هست، یک بایگانی پنهان از امکانات (بنلادمتن) و مجموعۀ بی‌شماری از تحقق‌های بالفعل و گذرا (لادمتن‌ها) است.
در این چارچوب، متن یک رویداد است با پیامدهای ذیل:
	ناپایداری: برخلاف جوهر ثابت بر کاغذ، متن الکترونیک یک «نشانگر لرزان»  است که وجودش به اجرای مداوم کد وابسته است؛
	وابستگی به بستر: یک سایبرمتن، بدون سخت‌افزار و نرم‌افزار مناسب برای اجرای آن، وجود خارجی ندارد. این وابستگی، آن را به موجودی ذاتاً منقضی‌شونده تبدیل می‌کند؛ با از رده‌خارج‌شدن فناوری، خودِ اثر نیز ممکن است برای همیشه بمیرد.
	تکرارناپذیری کامل: حتی یک اثر واحد نیز ممکن است بر روی مرورگرها یا سیستم‌عامل‌های مختلف، به شیوه‌های متفاوتی اجرا شود و تجربه‌های متفاوتی را خلق کند.
1.5.4.3. خواننده: از تماشاگر به کنش‌گر
مناقشه‌برانگیزترین دگرگونی، در جایگاه خواننده رخ می‌دهد. همان‌طور که پیش‌تر گفته شد، خوانندۀ ادبیات چاپی، یک «تماشاگر» است. با این حال، آرست با به‌کاربردن این واژه (تماشاگر)، قصد ندارد فعالیت شناختی و تفسیری خواننده را نادیده بگیرد، بلکه می‌خواهد بر یک نکتۀ ساختاری تأکید کند: خواننده، هرچقدر هم که در تفسیر فعال باشد، در برابر ساختار مادی و توالی متن، کاملاً ناتوان است (Aarseth, 1997: 4). او نمی‌تواند ترتیب کلمات را تغییر دهد یا مسیر پیرنگ را عوض کند.
اما خوانندۀ سایبرمتن، از این جایگاه تماشاگری خارج شده و به یک کاربر، کنشگر و بازیکن ارتقاء می‌یابد. او با تلاش غیربدیهی خود، دیگر تنها به معنای متن نمی‌اندیشد؛ او با کنش‌هایش، خودِ متن را شکل می‌دهد. او نه تنها معنا را تفسیر، که خودِ متن را نیز پیکربندی می‌کند. در این‌جا، کنش خواندن از یک فعالیت صرفاً شناختی، به یک فعالیت ساختاری و اجرایی بدل می‌شود. کاربر سایبرمتن، نه تنها شبکۀ معانی، که شبکۀ خودِ دال‌ها را نیز می‌سازد.
با این حال، باید در نظر گرفت که عاملیت کاربر-آن‌گونه که در بحث «تعامل» تبیین شد- یک عاملیت مطلق و بی‌قید‌وشرط نیست. او یک بازیکن است، بازیکنی که باید در زمینی بازی کند که دیگری طراحی کرده و قوانینش را دیگری نوشته است. او آزاد است که انتخاب کند، اما آزاد نیست که «مجموعۀ انتخاب‌های ممکن» را خود تعریف نماید. این جایگاه دوگانه، یعنی هم قدرتمند در پیکربندی و هم محدود در چارچوب، ماهیت پیچیدۀ سوژۀ خواننده در عصر سایبرنتیک را به بهترین شکل به تصویر می‌کشد.
در نهایت، می‌توان گفت که سایبرمتن، این سه‌گانۀ مقدس و مجزا را از جایگاه سنتی‌شان خارج کرده و آن‌ها را در یک «مدار سایبرنتیک» یا همان «هم‌بستۀ شناختی» که پیشتر تبیین شد، ذوب می‌کند. در این مدل جدید، دیگر نمی‌توان از مؤلف، متن و خواننده به مثابه سه موجودیت مستقل و با مرزهای مشخص سخن گفت. این سه قطب، استقلال هستی‌شناختی خود را از دست داده و به اجزای درهم‌تنیدۀ یک سیستم واحد تبدیل شده‌اند.
آنچه اکنون وجود دارد، یک سیستم پویا و خودسازمان‌ده است که در آن، «اثر ادبی» از دل تعامل مداوم و بازگشتی میان سه عامل اصلی زاده می‌شود:
1.	برنامه‌نویسندگی، که دیگر نه در سطح «معنای نهایی»، بلکه در سطح «طراحی قواعد» و «معماری فضای امکان» عمل می‌کند؛
2.	اجرای محاسباتی ماشین، که به‌عنوان یک کنشگر غیرانسانی، این قواعد را به اجرا درمی‌آورد، داده‌ها را پردازش می‌کند و خروجی‌های پویا تولید می‌نماید؛
3.	تعامل کاربر که به مثابۀ بازخورد، دائماً وضعیت سیستم را تغییر داده و مسیر تحقق بالفعل اثر را در لحظه تعیین می‌کند.
در این مدار سایبرنتیک، هر یک از این سه عامل، دائماً در حال تأثیرگذاری و تأثیرپذیری از دو عامل دیگر است. 
گذار هستی‌شناختی از «ابژۀ ثابت» به «رویداد گذرا»، کارکرد بنیادین فرهنگ مکتوب -یعنی استمرار زمانی و بایگانی‌پذیری متن- را تضعیف می‌کند. متن وابسته به اجرا، پس از پایان اجرا یا تغییر شرایط اجرا، با پرسش بقاء روبه‌روست؛ پرسشی که مستقیماً به مسئلۀ «بایگانی‌گریزی و انقضاء» متن دیجیتال اشاره دارد.
1.6. بدنِ شکننده: سیاست‌های بایگانی و انقضاءپذیری
بدن جدید ادبیات، با تمام توانمندی‌هایش، یک ضعف بنیادین و یک پاشنۀ آشیل دارد: شکنندگی/آسیب‌پذیری . اگر بدن ادبیات چاپی، یک کالبد پایدار و خودبسنده بود که می‌توانست قرن‌ها در قفسۀ کتابخانه‌ها دوام بیاورد، بدن سایبرمتن، یک موجود ظریف، وابسته و ذاتاً میراست که بقایش نه به جوهر و کاغذ، که به یک اکوسیستم پیچیده و دائماً در حال تغییر از سخت‌افزارها، نرم‌افزارها و پروتکل‌ها گره خورده است.
این شکنندگی یک واقعیت وجودی‌ست که پیامدهای عمیق فرهنگی، اقتصادی و سیاسی به همراه دارد. مواجهه با این «بدن شکننده»، ما را با پرسش‌هایی از این دست روبه‌رو می‌کند: چه کسی تصمیم می‌گیرد که کدام آثار دیجیتال باید زنده بمانند و کدام‌ها فراموش شوند؟؛ چه عواملی -از تصمیمات تجاری شرکت‌های بزرگ فناوری گرفته تا تغییر در نظام‌های حقوقی مالکیت- سرنوشت این میراث فرهنگی نوظهور را رقم می‌زنند؟. این آثار، به تعبیر جان کیلی ، «مانند موسیقی یا فیلم، از برابر چشمان ما می‌گذرند و ناپدید می‌شوند، بی‌آنکه ردپاهای ظاهراً ثابت اشعار چاپی را از خود به‌جا بگذارند» (Cayley, 2007: 608). در چنین شرایطی، بایگانی‌کردن یک اثر کُدَبی که یک «رویداد» است، اساساً به چه معناست؟
این بخش از رساله، در پی بررسی همین شکنندگی بنیادین و سیاست‌گذاری‌های نهفته در پسِ آن است. ما با طرح پارادوکس مادیت دیجیتال آغاز خواهیم کرد و سپس به بررسی ابعاد مختلف این بحران -از انقضاءپذیری فناورانه گرفته تا شکنندگی ناشی از مدل‌های اقتصادی جدید- خواهیم پرداخت. در نهایت، با بررسی پاسخ‌ها و راهکارهای موجود، نشان خواهیم داد که بایگانی در عصر دیجیتال، یک کنش اخلاقی و سیاسی برای مبارزه با فراموشی و حفظ حافظۀ فرهنگی در جهانی‌ست که به نظر می‌رسد همه‌چیز در آن برای «ازیادرفتن» طراحی شده است.
1.6.1. پارادوکس مادیت دیجیتال: دادۀ نامیرا، تجربۀ میرا
شالودۀ اصلی این شکنندگی، در یک پارادوکس بنیادین نهفته‌ست که در قلب مادیت دیجیتال قرار دارد. برای درک این پارادوکس، باید ابتدا به سویۀ اغواگر و ظاهراً قدرتمند آن بپردازیم. از یک‌سو، به نظر می‌رسد که رسانۀ دیجیتال، رؤیای دیرینۀ بشریت برای جاودانگی متن را محقق کرده‌ست. در جهان آنالوگ، هر مصنوع مادی، حامل زوال ذاتی خود است و هر بار تکثیر، به معنای فاصله‌گرفتن از «اصل» و کاهش کیفیت است؛ یک نسخۀ خطی از روی نسخۀ دیگر، همواره با خطا همراه است و یک کپی از یک نوار کاست، کیفیت صدای پایین‌تری دارد. اما یک فایل دیجیتال، که در بنیاد خود چیزی جز یک رشتۀ انتزاعی از صفرها و یک‌ها نیست، از این الگوی زوال مادی فرار می‌کند. یک نسخۀ دیجیتال، می‌تواند بی‌نهایت‌بار و بدون کوچک‌ترین افت کیفیتی یا ازدست‌دادن اطلاعات، رونوشت و تکثیر شود.
این قابلیت تکرارپذیری بی‌نقص، به دادۀ دیجیتال، یک کیفیت بالقوۀ «نامیرا» و افلاطونی می‌بخشد. در اینجا، به‌نظر می‌رسد که متن از بدن مادی و فناپذیر خود (کاغذ، جوهر، نوار مغناطیسی) رها شده و به پدیده‌ای فارغ از زوال تبدیل شده است. این همان وعدۀ «غیرمادی‌شدن» متن است که بسیاری از نظریه‌پردازان اولیه  مانند جورج لندو و دیوید بولتر ، را به‌وجد آورده بود. آن‌ها در ساختار شبکه‌ای و به ظاهر غیرمادی فرامتن، تحقق فناورانۀ ایده‌های پساساختارگرایی را می‌دیدند؛ گویی ما سرانجام به جهانی دست یافته‌ایم که در آن، متن می‌تواند همچون یک روح، فارغ از جسم، برای همیشه باقی بماند.
اما در پس این ظاهر پایدار، یک پارادوکس نهفته‌ست که ماهیت مادیت دیجیتال را تعریف می‌کند؛ درحالی‌که «داده» بالقوه نامیراست، «تجربۀ» آن به شکل بی‌سابقه‌ای میرا و شکننده است. این همان نقطه‌ای‌ست که در آن، به تعبیر هِیلز، «رابطۀ تاریخی میان مادیت و متن قطع می‌شود» (Hayles, 2021: 3).
در جهان چاپ، مادیت (کتاب) و تجربه (خواندن) به‌هم گره خورده‌اند؛ اما در جهان دیجیتال، این دو از هم جدا می‌شوند. دادۀ دیجیتال می‌تواند بر روی یک حافظۀ سخت‌افزاری  برای دهه‌ها دست‌نخورده باقی بماند، اما اگر سخت‌افزار لازم برای خواندن آن، سیستم‌عامل مناسب برای فهم فایل سیستم آن، و نرم‌افزار مشخص برای اجرای آن کد وجود نداشته باشد، آن داده عملاً مرده است.
این‌جاست که تمایز آرست میان بنلادمتن و لادمتن ابعاد تراژیکی پیدا می‌کند. بنلادمتن، یعنی خودِ کد و داده، ممکن است در آرشیوها برای همیشه باقی بماند؛ اما اگر ماشین لازم برای «اجرا» و تبدیل آن به یک لادمتنِ قابل تجربه برای انسان وجود نداشته باشد، آن اثر ادبی عملاً از دست رفته است (Aarseth, 1997: 62). این وضعیت، یک بحران وجودی برای امر کُدَبی در عصر دیجیتال خلق می‌کند. برخلاف یک کتاب چاپی پانصدساله که هنوز توسط هر انسان باسوادی قابل خواندن است، بسیاری از شاهکارهای کُدَبیات که تنها دو دهه از عمرشان می‌گذرد، به دلیل منسوخ‌شدن فناوری، اکنون به فسیل‌های دیجیتالی تبدیل شده‌اند که تنها باستان‌شناسان رسانه قادر به احیای آن‌ها هستند.
این پارادوکس، این تنش دائمی میان پایداری انتزاعیِ داده و شکنندگی انضمامیِ تجربه، سنگ بنای تمام بحث‌های مربوط به بایگانی و انقضاپذیری‌ست. این وضعیت ما را وامی‌دارد تا با این حقیقت ناخوشایند روبه‌رو شویم که «بدنِ» کُدَبیات، بدنی به شدت شکننده، وابسته و میراست. در ادامه، به بررسی ابعاد مختلف این شکنندگی خواهیم پرداخت.
1.6.2. انقضاءپذیری فناورانه: زوال پلتفرم‌ها و کد
پارادوکس «دادۀ نامیرا، تجربۀ میرا» در وهلۀ اول، خود را در پدیدۀ انقضاءپذیری فناورانه  متجلی می‌سازد. برخلاف کتاب چاپی که زوال آن فرایندی تدریجی، طبیعی و قابل پیش‌بینی است -مانند زردشدن کاغذ یا پوسیدن صحافی- زوال یک اثر دیجیتال، اغلب ناگهانی و گاه غیرقابل‌بازگشت است. این مرگ دیجیتال، نه از یک منشأ واحد، که از دو نوع زوال کاملاً متفاوت ناشی می‌شود: یکی زوال در سطح فیزیکی و دیگری زوال در سطح کارکردی.
از یک‌سو، ما با «پوسیدگی بیت»  روبه‌روییم. این اصطلاح به فرایند تخریب تدریجی و فیزیکی خودِ رسانۀ ذخیره‌سازی اشاره دارد. همان‌گونه که جوهر بر روی کاغذ کم‌رنگ می‌شود، لایه‌های مغناطیسی یک حافظۀ سخت‌افزاری یا مواد شیمیایی یک سی‌دی نیز به مرور زمان و تحت تأثیر عواملی چون رطوبت، گرما یا میدان‌های مغناطیسی، کیفیت خود را از دست می‌‌دهند. این فرایند، می‌تواند منجر به تغییر ناخواستۀ یک «صفر» به «یک» یا برعکس شود و در نتیجه، خودِ دادۀ خام و اصلی را تخریب کند. این یک مرگ مولکولی و تدریجی‌ست.
اما خطر بسیار بزرگ‌تر، شایع‌تر و ناگهانی‌تر، «انقضای کد»  است. این مفهوم به وضعیتی اشاره دارد که در آن، خودِ رشتۀ صفرها و یک‌ها (یعنی کد) کاملاً سالم و دست‌نخورده‌ست، اما اکوسیستم فناورانه‌ای که برای «اجرا» و «خوانا» کردن آن لازم است، از بین رفته است. این یک مرگ کارکردی است. همان‌طور که آرست در تمایز میان بنلادمتن و لادمتن نشان می‌دهد، وجود بنلادمتن (کد) به‌تنهایی کافی نیست؛ بدون ماشین لازم برای تبدیل آن به یک لادمتنِ قابل تجربه، آن کد صرفاً یک رشته نوشتار بی‌معناست (Aarseth, 1997: 62). این مانند آن است که یک حلقه فیلم سینماییِ کاملاً سالم در اختیار داشته باشیم، اما دیگر هیچ پروژکتور سالمی در جهان برای نمایش آن وجود نداشته باشد. این مرگ کارکردی، محصول یک وابستگی مطلق به یک زنجیرۀ فناورانۀ چندلایه و بی‌نهایت شکننده است که در ادامه به آن خواهیم پرداخت.
در پایین‌ترین سطح، ما با زوال سخت‌افزار  روبه‌روییم. بسیاری از آثار پیشگامانۀ کُدَبیات، برای پلتفرم‌های سخت‌افزاری خاصی مانند کامپیوترهای Apple IIe یا Commodore 64 نوشته شده‌اند. امروزه، حتی اگر نسخۀ دیجیتال آن آثار را در اختیار داشته باشیم، بدون دسترسی به این ماشین‌های قدیمی و اغلب ازکارافتاده (و همچنین رسانه‌های ذخیره‌سازی منقرض‌شده‌ای مانند فلاپی‌دیسک‌ها)، تجربۀ آن آثار در شکل اصلی‌شان تقریباً ناممکن است. این وضعیت، همان‌طور که رتبرگ اشاره می‌کند، نهادهای جدیدی مانند «آزمایشگاه‌های باستان‌شناسی رسانه» را به وجود آورده که وظیفه‌شان، نه فقط بایگانی متون، که نگهداری از خودِ این ماشین‌های تاریخی‌ست (Rettberg, 2019: 201).
یک لایه بالاتر، منسوخ‌شدن سیستم‌عامل‌ها و نرم‌افزارهای اجرایی قرار دارد. یک اثر ممکن است برای اجرا به یک سیستم‌عامل خاص (مانند Windows 95) یا یک مرورگر وب قدیمی با پلاگین‌های مشخص نیاز داشته باشد. با به‌روزرسانی مداوم سیستم‌عامل‌ها، سازگاری با نرم‌افزارهای قدیمی از بین می‌رود و آن آثار، حتی بر روی مدرن‌ترین سخت‌افزارها نیز دیگر اجرا نمی‌شوند. اما فاجعه‌بارترین شکل این انقضاءپذیری، به زوال پلتفرم‌های نرم‌افزاری اختصاصی  مربوط می‌شود؛ به‌ویژه پلتفرم‌هایی که زمانی پایگاه اصلی نشر یک ژانر بوده‌اند اما بعدها توسط شرکت سازنده‌شان رها شده‌اند.
به‌عنوان مثال، نرم‌افزار Adobe Flash،  برای بیش از یک دهه، زبان اصلی شعر جنبشی و هنر تعاملی در وب بود؛ به طوری که رتبرگ اشاره می‌کند از شصت اثر موجود در جلد اول سازمان ادبیات الکترونیک (۲۰۰۶) ، بیست‌وشش اثر با فلش ساخته شده بودند (Rettberg, 2019: 139). اما با تصمیم شرکت ادوبی برای متوقف‌کردن پشتیبانی از این نرم‌افزار در سال ۲۰۲۰، بخش عظیمی از این میراث فرهنگی در معرض نابودی کامل قرار گرفت. عمق این فاجعه را می‌توان در سرنوشت اثر ترکیبی بین صفحه و نمایشگر ، اثر آمارانت بورسوک ، مشاهده کرد. این اثر، شامل یک کتاب چاپی‌ست که تنها حاوی نشانگرهای ناخوانا برای انسان است و برای خوانده‌شدن، به یک نرم‌افزار فلش نیاز دارد. کاترین هِیلز با اشاره به این اثر، تصریح می‌کند: «کتاب چاپیِ این اثر، البته به وجود خود ادامه خواهد داد، اما نشانه‌های آن دیگر برای خوانندگان انسانی خوانا نخواهند بود» (Hayles, 2021: 178). در این‌جا، مرگ یک فناوری دیجیتال، مستقیماً به مرگ یک مصنوع چاپی منجر شده است.
این مرگ فناورانه، که محصول مستقیم وابستگی به یک اکوسیستم ناپایدار و تجاری‌ست، نشان می‌دهد که بدن کُدَبیات، به معنای واقعی کلمه، میراست. این شکنندگی مستقیماً به ساختارهای اقتصادی و حقوقی‌ای گره خورده‌ست که در ادامه به آن خواهیم پرداخت.
1.6.3. سیاست‌های کنترل و سرمایه‌داری پلتفرمی
شکنندگی بدن سایبرمتن -علاوه‌بر زوال گریزناپذیر فناوری- به شکلی عمیق‌تر، محصول یک تغییر پارادایم در منطق اقتصادی و حقوقیِ حاکم بر «متن» در عصر پساچاپ است. این تغییر، گذار از «اقتصاد مالکیت»  به «اقتصاد دسترسی»  است. در جهان چاپ، با خرید یک کتاب، شما مالک یک ابژۀ فیزیکی می‌شدید. این مالکیت، به شما مجموعه‌ای از حقوق (مانند حق امانت‌دادن، به‌ارث‌گذاشتن، یا حتی ازبین‌بردن آن) را اعطاء می‌کرد، اما در اقتصاد دیجیتال، این مدل دگرگون شده است.
هِیلز در کتاب پساچاپ، استدلال می‌کند که «وقتی کسی یک کتاب چاپی می‌خرد، مالک آن می‌شود، اما خرید یک متن در قالب کتاب الکترونیکی، مالکیت محتوای آن را به ارمغان نمی‌آورد. بلکه، آنچه کسی هنگام خرید یک متن کتاب الکترونیکی می‌خرد، مجوز دسترسی به محتوای آن است» (Hayles, 2021: 81). این تمایز ظریف اما بنیادین، سرچشمۀ یک بازآرایی در بازار نشر است. در این مدل جدید، کنترل از دست مصرف‌کننده خارج شده و به‌طور کامل در اختیار صاحبان سکوهای توزیع قرار می‌گیرد. این همان چیزی‌ست که از آن با عنوان «سرمایه‌داری پلتفرمی»  یاد می‌شود.
این وضعیت، شکنندگی اثر کُدَبی را در دو سطح جدید تشدید می‌کند:
1.	شکنندگی در برابر تصمیمات تجاری: در مدل دسترسی، حیات یک اثر، به پایداری خودِ شرکت مالک سکو/پلتفرم نیز وابسته‌ست. اگر شرکتی تصمیم بگیرد که دیگر از یک فرمت خاص پشتیبانی نکند، یا حتی ورشکست شود، تمام آثاری که بر روی آن پلتفرم عرضه شده‌اند، ممکن است در یک لحظه برای همیشه از دسترس خارج شوند. هِیلز با اشاره به گزارش‌های متعدد، نگرانی ناشران را از این وابستگی مطلق به پلتفرم‌ها نشان می‌دهد؛ پلتفرم‌هایی که «ما باید اعتماد کنیم که آنچه می‌گویند می‌فروشند را واقعاً می‌فروشند، زیرا ما هیچ ابژۀ فیزیکی‌ای برای بررسی در اختیار نداریم» (Hayles, 2021: 102).
2.	شکنندگی در برابر سانسور و کنترل شرکت‌ها: خطرناک‌تر از آن، قدرتی‌ست که این مدل به پلتفرم‌ها برای کنترل محتوا می‌دهد. از آن‌جا که کاربر صرفاً «مجوز» دسترسی را در اختیار دارد، شرکت مالک پلتفرم این حق را برای خود قائل است که در هر زمان، به هر دلیلی، این مجوز را باطل کند. نمونۀ مشهور، حذف رمان ۱۹۸۴ جورج اورول از کتابخوان‌های کیندل کاربران توسط خودِ شرکت آمازون، به دلیل یک مشکل حقوقی است. این نمونه، به‌وضوح انباشت قدرت در شرکت‌ها و به‌تبع آن، شکنندگی بدن کُدَبیات را به تصویر می‌کشد (Hayles, 2021: 82). در اینجا، اثر نه به دلیل زوال فنی، که به دلیل یک تصمیم یک‌طرفۀ شرکتی، از کتاب‌خانۀ شخصی کاربر «ناپدید» می‌شود.
بنابراین، گذار از «مالکیت» به «دسترسی»، بدن سایبرمتن را نه تنها در برابر پوسیدگی بیت و انقضای کد، که در برابر الگوهای رایج سرمایه‌داری پلتفرمی و سیاست‌های کنترل نیز آسیب‌پذیر می‌سازد. این وضعیت، نشان می‌دهد که بقای یک اثر دیجیتال، دیگر تنها یک مسئلۀ فنی نیست، بلکه یک مسئلۀ عمیقاً اقتصادی و سیاسی‌ست که با ساختارهای قدرت در جامعۀ شبکه‌ای گره خورده است.
1.6.4. شکنندگی هم‌بسته: فروپاشی سیستم
تحلیل ابعاد فنی، اقتصادی و حقوقیِ شکنندگی، یک حقیقت دیگر را نیز آشکار می‌سازد؛ مرگ یک اثر کُدَبی، به‌ندرت حاصل ازکارافتادن یک جزء واحد است. درعوض، اغلب، محصول فروپاشی کلِ اکوسیستمی‌ست که آن اثر را به اجرا درمی‌آورد. برای فهم عمیق این شکنندگی سیستمی، باید به مفهوم کلیدی هِیلز، یعنی «هم‌بستۀ شناختی» بازگردیم.
همان‌طور که در ابتدای فصل تبیین شد، یک «هم‌بسته»، صرفاً مجموعه‌ای از اجزای مستقل نیست؛ بلکه یک کلِ نوظهور و پویاست که از تعامل دینامیک میان اجزای ناهمگون (انسانی و غیرانسانی) شکل می‌گیرد. تجربۀ یک اثر از کُدَبیات، دقیقاً محصول عملکرد یک هم‌بستۀ شناختی پیچیده است. برای آنکه فرد بتواند حتی یک کلمه از یک اثر را بخواند، مجموعه‌ای از اجزا باید به صورت هماهنگ و بی‌نقص با یکدیگر کار کنند:
	اجزای سخت‌افزاری: از خودِ کامپیوتر و نمایشگر گرفته تا سرورهایی که ممکن است در آن سوی دنیا قرار داشته باشند؛
	اجزای نرم‌افزاری: شامل سیستم‌عامل، مرورگر وب، پلاگین‌های لازم (مانند فلش یا جاوا)، و خودِ کد اجرایی اثر؛
	اجزای شبکه‌ای: پروتکل‌های اینترنت، اتصالات فیزیکی و زیرساخت‌های ارتباطی که داده‌ها را منتقل می‌کنند؛
	اجزای انسانی: کاربر، با دانش رویه‌ای و مهارت‌های بدنی‌اش برای تعامل با رابط کاربری؛
	اجزای حقوقی-اقتصادی: مجوزهای نرم‌افزاری، قراردادهای دسترسی پلتفرم‌ها، و قوانین حق تألیف.
«شکنندگی هم‌بسته» به این معناست که بقای اثر، به بقای تمام این اجزا و اتصالات میان آن‌ها وابسته است. ازکارافتادن هر یک از حلقه‌های این زنجیر، به مرگ کل تجربۀ ادبی منجر می‌شود. این وضعیت، شبیه به یک اکوسیستم بیولوژیک است؛ انقراض یک گونۀ گیاهی کوچک می‌تواند به فروپاشی کل زنجیرۀ غذایی منجر شود. به همین ترتیب، منسوخ‌شدن یک پلاگین مرورگر به‌ظاهر بی‌اهمیت، می‌تواند دسترسی به هزاران اثر هنری را ناممکن سازد.
اثر ترکیبی بین صفحه و نمایشگر، که پیشتر به آن اشاره شد، مثالی از این شکنندگی هم‌بسته است. این اثر برای «وجودداشتن»، به عملکرد هماهنگ یک هم‌بستۀ بسیارشکننده نیاز دارد: یک انسان ← یک کتاب چاپی خاص ← یک کامپیوتر با سیستم‌عامل سازگار ← یک وب‌کم فعال←  نرم‌افزار منقرض‌شدۀ فلش پلیر. حذف هر یک از این اجزاء، کل این هم‌بسته را فرومی‌پاشد و اثر را به مجموعه‌ای از اشیاء بی‌معنا (یک کتاب با علائم نامفهوم و یک سند غیرقابل اجرا) تقلیل می‌دهد (Hayles, 2021: 178).
بنابراین، بایگانی‌کردن یک اثر کُدَبیات، هرگز به معنای حفظ یک اثر واحد نیست. بایگانی واقعی، نیازمند حفظ یا شبیه‌سازی کلِ آن هم‌بستۀ فناورانه و اجتماعی است که اثر در دل آن معنا و وجود می‌یابد. این چالش عظیم، ما را مستقیماً به سمت این سؤال می‌کشاند که جامعۀ ادبی و کُدبی و هم‌چنین نهادهای فرهنگی، چه پاسخ‌هایی برای مقابله با این بحران انقضاءپذیری ارائه داده‌اند؟
1.6.5. پاسخ به بحران: اخلاق و سیاست‌های بایگانی دیجیتال
مواجهه با این شکنندگی بنیادین و چندوجهی، جامعۀ کُدَبیات و نهادهای فرهنگی را با یک پرسش حیاتی روبه‌رو کرده است: چگونه می‌توان از این میراث فرهنگی نوظهور در برابر زوال محافظت کرد؟. پاسخ به این پرسش، فراتر از یک چالش فنی صرف، به یک مسئلۀ اخلاقی و سیاسی تبدیل شده‌ست. بایگانی در عصر دیجیتال، یک کنش منفعلانه برای انبارکردن ابژه‌ها نیست؛ یک کنش فعالانه برای حفظ «تجربه‌ها» و مبارزه با ساختارهایی‌ست که به صورت نظام‌مند، به سمت انقضاء حرکت می‌کنند. در واکنش به این بحران، مجموعه‌ای از استراتژی‌ها و نهادها ظهور کرده‌اند.
شاید مهم‌ترین پاسخ، شکل‌گیری نهادهایی بوده که به صورت متمرکز به این حوزه می‌پردازند. سازمان کُدَبیات (ELO)، از بدو تأسیس خود در سال ۱۹۹۹، حفظ و بایگانی را یکی از مأموریت‌های اصلی خود تعریف کرده است. ابتکار کلیدی این سازمان، «حفظ، بایگانی و انتشار» ، به صورت مستقیم به همین بحران پاسخ می‌دهد. یکی از مهم‌ترین دستاوردهای این ابتکار، انتشار جلدهای مختلف «مجموعۀ ادبیات الکترونیک»  بوده است؛ گلچین‌هایی از آثار برجسته که به صورت رایگان و در فرمت‌های نسبتاً پایدار عرضه می‌شوند تا دسترسی آموزشی و پژوهشی به آن‌ها تسهیل گردد.  این مجموعه‌ها، در عمل، به شکل‌گیری یک «کانون» اولیه، برای این حوزۀ پراکنده کمک شایانی کرده‌اند.
هم‌چنین، با درک این نکته که بسیاری از آثار اولیه دیگر بر روی سخت‌افزارهای مدرن اجرا نمی‌شوند، رویکرد «باستان‌شناسی رسانه»  اهمیت ویژه‌ای یافته‌ست. نهادهایی مانند آزمایشگاه‌های کُدَبیات در دانشگاه‌های مختلف (مانند دانشگاه ایالتی واشنگتن)، با جمع‌آوری و نگهداری سخت‌افزارهای قدیمی، تلاش می‌کنند تا امکان تجربۀ این آثار را در «محیط بومی» خودشان فراهم آورند (Rettberg, 2019: 201). در کنار این رویکرد، شبیه‌سازی نیز به‌عنوان یک استراتژی کلیدی مطرح شده است؛ یعنی ساختن نرم‌افزارهایی که می‌توانند عملکرد یک سیستم‌عامل یا سخت‌افزار قدیمی را بر روی یک ماشین مدرن شبیه‌سازی کنند. این دو رویکرد، پاسخی مستقیم به بحران «انقضاءپذیری فناورانه» هستند.
1.6.5.1. سیاست‌های متن‌باز و استانداردهای پایدار
جامعۀ کُدَبیات به‌تدریج به این درک رسیده است که وابستگی به نرم‌افزارهای اختصاصی و تجاری، یکی از تهدیدات اساسی برای بقای آثار است. در مقابل، یک حرکت فزاینده به سمت استفاده از پلتفرم‌های متن‌باز  و استانداردهای پایدار وب (مانند HTML5 و جاوااسکریپت) وجود دارد. هِیلز در همین راستا، به اهمیت «ترجیح‌دادن سیستم‌های باز به سیستم‌های بسته» و «فرمت‌های متنی ساده به فرمت‌های باینری» در راهنمای «بیت‌های بدون اسید»  که توسط ELO منتشر شده، اشاره می‌کند (Liu et al., 2004). این رویکرد، تلاشی برای مقابله با ازرده‌خارج‌کردن عمدی آثار در سرمایه‌داری پلتفرمی‌ست.
در نهایت، این تلاش‌ها نشان می‌دهند که جامعۀ کُدَبیات، شکنندگی بدن آثار خود را به رسمیت شناخته و در حال تدوین پاسخ‌های خلاقانه و چندوجهی به آن است. بایگانی دیجیتال، یک پروژۀ بی‌پایان است؛ یک مبارزۀ دائمی علیه زوال که در آن، هر اثر نجات‌یافته، گواهی بر اهمیت حفظ حافظۀ فرهنگی در گذراترینِ دوران‌هاست.

 


 








فصل دوم:
 تحدید میدان: تعریف کُدَبیات و معرفی گونه‌ها

  
2.1. درآمد
فصل حاضر در پی آن است تا با تکیه‌بر تمام مبانی نظری فصل پیشین، تعریفی کارآمد از این حوزۀ سیال به دست دهد، مرزهای آن را با دیگر پدیده‌های دیجیتال مشخص کند و قلمرو پهناور آن را با شناسایی گونه‌های اصلی‌اش معرفی کند.
کُدَبیات، به‌عنوان مولود زیست‌بوم دیجیتال، بیش از آنکه یک هنری تجربی باشد، نوعی دگرگونی معرفت‌شناختی‌ست که درک ما از نوشتار، خوانش، معنا و پدیدۀ ادبی را متحول می‌کند؛ همان‌گونه که پیدایش خط و ادبیات مکتوب نظام معرفتی دیگرگونه‌ای را نسبت‌به سنت سلف خود، یعنی ادبیات شفاهی، پی‌ریزی کرد، کُدَبیات نیز، زیست‌بوم تازه‌ای از خلاقیت و تفکر را ارائه می‌دهد که در آن، فناوری نه صرفاً به‌عنوان ظرفی برای محتوای ادبی، بلکه به‌مثابۀ یک عامل در خلق معنا عمل می‌کند. درواقع همان‌طور که در بخش مادیت رسانه‌ای ذکر شد، کُدَبیات سهل‌انگاری تاریخی ما را در نادیده‌گرفتن بُعد مادی آثار ادبی و ابزارهایی که ادبیات بر بستر آن‌ها به اجرا درمی‌آمده یادآوری می‌کند. گویی بار اول است که درمی‌یابیم انسان تنها عامل تولید آثار ادبی نیست و این تعامل انسان و ابزارهایش است که موجب آفرینش پدیده‌های ادبی می‌شود.
این زیست‌بوم نوین، ادبیات را به قول کاترین هِیلز به یک «غول فرخنده/ دیو خجسته»  تبدیل می‌کند که در حال به‌هم‌ریختن نظم موجود، به امید پی‌ریزی نظمی جدید است. در چنین شرایطی‌ست که مرزهای میان ژانرها، رسانه‌ها، و هنرها دائماً در حال بازتعریف‌اند و این کم‌رنگ‌شدن مرزبندی‌ها، دست‌یابی به تعریفی روشن را سخت می‌کند (Hayles, 2008: 4). با این حال، تمام این تغییر و تحولات، امکان‌های تازه‌ای را برای پدیدۀ ادبی گشوده و ما را به بازاندیشی در مورد چیستی ادبیات و نقش آن در عصر دیجیتال وامی‌دارد. 
زبان و ادبیات فارسی نیز، با تمام غنای تاریخی خود، اکنون در برابر این «غول فرخنده»  قرار گرفته و با پرسش‌ها و امکان‌های بی‌سابقه‌ای روبه‌رو شده است. برای آنکه بتوانیم کُدَبیات را به‌درستی بشناسیم و جایگاه آن را در آیندۀ سنت ادبی خود ترسیم کنیم، باید آن را به تعریفی مشخص درآوریم؛ هرچند این کار، راحت نخواهد بود.
2.2. کُدَبیات و چالش تعریف‌پذیری
در چند دهۀ اخیر، تعریف کُدَبیات فرایندی پیچیده و متداوم بوده است که تحت تأثیر پیشرفت‌های فناوری و چارچوب‌های نظریِ در حال تحول، شکل‌های متفاوتی به خود گرفته است. هم‌زمان «ظهور متن در دستگاه‌های رایانشی، بسیاری از نظریه‌پردازان و محققان را در یک خلأ اصطلاحی   فروبرده است» (Landow, 1994: 762). درواقع هم در دل انبوهی از تحولات قرار داریم و هم دستمان برای تبیین آن خالی‌ست. با این حال، در این‌جا برای تعریف و توصیف این زمینۀ هنری پویا، نگاهی مختصر به دیدگاه‌های متنوع محققان برجسته‌ای که در این زمینه قلم‌فرسایی کرده‌اند، می‌کنیم. در بررسی ذیل، به آراء صاحب‌نظرانی چون کاترین هِیلز، اسپن آرسِت، نوح وُردریپ فروین، متیو کرشنباوم و اسکات رتبرگ، توجه بیش‌تری شده است.
2.2.1. مفاهیم اولیه و ظهور فرامتن (1990-1995)
اوایل دهه 1990 با پیشرفت‌هایی که در مقولۀ پیوندها و فرامتن حاصل شد، اولین بارقه‌های مباحث مرتبط‌با کُدَبیات شکل گرفت. در آن زمان، تمرکز، اغلب بر امکانات منحصربه‌فردی بود که رسانه‌های دیجیتال برای بیان محتوای ادبی ارائه می‌دادند. در این دهه، مفهوم «نوشتار غیرخطی/غیرترتیبی» به یک موضوع محوری تبدیل شد و تمایزاتش با ساختار خطی ادبیات مکتوب مورد واکاوی قرار گرفت. آثار پژوهشی اولیه، اغلب بر کاوش در داستان‌های فرامتنی و بررسی نقش فعال خواننده در پیمایش و ساخت معنا در متن متمرکز بودند. (Landow, 1994: 762-780). در این دوره، به‌طور صریح، به کُدَبیات اشاره‌ای نمی‌شد، اما زمینه‌ای برای بحث‌های بعدی در این حوزه شکل گرفت.
2.2.2. سخت‌پیمایی آرسِت و توجه به نقش تعامل (1995-2000)
اواخر دهۀ ۱۹۹۰ و اوایل دهۀ ۲۰۰۰ را می‌توان دوران جنینی کُدَبیات برشمرد؛ دوره‌ای که در آن، تمرکز از سطح رسانه به سطح کارکرد منتقل شد. سازمان ادبیات الکترونیک در این دوره اعلام موجودیت کرد و ظهور داستان‌های تعاملی و دیگر اشکال روایت دیجیتال منجر به تأکید بیشتر بر مشارکت فعال خواننده در تجربۀ ادبی شد. کتاب سایبرمتن: دیدگاه‌هایی در مورد ادبیات سخت‌پیما اثر اسپن آرست، مفهوم «سایبرمتن» را -که در فصل پیش به‌تفصیل به آن پرداختیم-، معرفی کرد؛ اصطلاحی که علاوه‌بر کُدَبیات، بازی‌های دیجیتال و پروژه‌های مختلف رسانه‌ای را نیز در برمی‌گرفت. تأکید بر تعاملِ فعال خواننده، در کتاب سایبرمتن درک ما از کُدَبیات را به‌طور اساسی تغییر داد و از پیمایش سادۀ متن فراتر رفت و طیف گسترده‌تری از تجربیات تعاملی را در برگرفت. اثر او را باید به‌عنوان نقطۀ عطفی در توجه محققان آینده به نقش حیاتیِ «مشارکت فعال خواننده در ایجاد معنا» درنظرگرفت.
این دوره همچنین شاهد فعالیت‌های پژوهشی بیشتر کاترین هِیلز بود. اثر کلیدی او در این بازه، چگونه پساانسان شدیم، اگرچه مستقیماً بر مفهوم کُدَبیات متمرکز نبود، اما همان‌طور که در فصل گذشته بحث شد، با بررسی پیامدهای دانش رایانیک (سایبرنتیک) و داده‌ورزی (انفورماتیک) بر درک سوژۀ انسانی، تأثیر به‌سزایی بر این حوزۀ نوپا گذاشت. تحلیل او از وضعیت «پساانسانی»، که با محوشدن مرزهای بین انسان و ماشین مشخص می‌شود، یک چارچوب نظری غنی برای بررسی پیامدهای هستی‌شناختی و معرفت‌شناختی کُدَبیات فراهم کرد. اثر هِیلز، زمینه‌ای برای درک دقیق‌تری از رابطۀ کُدَبیات با دگرگونی‌های فرهنگی و فناوری ایجاد کرد.
به‌طور همزمان، آثار وُردریپ فروین  نیز شروع به شکل‌دهی این حوزه کرد. تلاش‌های او، مانند مقالۀ «شبکه‌های نوشتن: رسانه‌های جدید، ادبیات بالقوه»، بر فرایند نوشتن در رسانه‌های جدید متمرکز بود و مسائل مربوط به ساختار و رابطۀ بین نویسنده، متن و خواننده را بررسی می‌کرد. تأکید او بر ویژگی‌های ذاتی رسانه‌های دیجیتال به‌عنوان عوامل شکل‌دهنده در آفرینش اثر ادبی، به جنبۀ مهمی از تعاریف بعدی کُدَبیات تبدیل شد (Wardrip-Fruin, 1996: 355-373). 
2.2.3. کرشنباوم و مادیت متن الکترونیکی، هِیلز و امر ادبی (2000-2010)
در دهۀ نخست هزارۀ دوم میلادی، آثار برجسته‌ای در زمینۀ مادیت متن الکترونیکی و هم‌زمان توجه به کُدوارگی  روزافزون دنیای انسان منتشر شد. کدها -به دلیل رهایی از شباهت‌های ریختی با فناوری‌های آنالوگ- تأثیرات انقلابی‌ای بر فرهنگ و ادبیات گذاشته بودند، اما همچنان در اعماق، مادیت در تغییر ولتاژها و ایجاد صفرویک‌ها تجسم می‌یافت (Hayles, 2005: 208).
کتاب سازوکارها متیو کرشنباوم ، درنظرگرفتن زیرساخت فنی و فرایندهای ثبت داده‌های ادبی را در درک ما از چیستی کُدَبیات برجسته کرد. کرشنباوم سعی کرد توجه محققان را از صرفِ بررسی‌های محتوایی و زیباشناختی و تعاملی، به پیچیدگی عوامل مادی، فنی، و سخت‌افزاری که متن (و به تبع آن ادبیات و فرهنگ) در آن‌ها وجود و معنا می‌یابد، تغییر دهد. آن‌طور که خود توضیح می‌دهد، برخلاف آنچه انتظار داشتیم، «متن الکترونیکی که به ناپایداری شهره‌ست و هرلحظه انتظار داریم از چشم‌ها پنهان شود، از پایدارترین و دردسترس‌ترین اشیاء الکترونیکی‌ست» (Kirschenbaum, 2008: 25/690).
همزمان با چاپ کتاب سازوکارها کرشنباوم، کتاب ادبیات الکترونیک: افق‌های جدیدی برای ادبیات  کاترین هِیلز نیز منتشر شد. در این اثر، برای نخستین‌بار شاهد آن هستیم که به‌طور سازمان‌یافته و اختصاصی به کُدَبیات پرداخته می‌شود و ژانرهای اصلی آن و چالش‌هایی که برای نظریۀ ادبی سنتی ایجاد می‌کند، مورد واکاوی قرار می‌گیرد. هِیلز در این کتاب، مفهومی به نام امر ادبی  (به معنای یک تجربۀ ادبیِ نه لزوماً کلامی) را به جای ادبیات (به معنای یک هنر صرفاً کلامی) پیشنهاد می‌دهد و بدین‌طریق تلاش دارد تعریف کُدَبیات را از بن‌بست نظری‌اش خارج کند. او می‌گوید خصیصۀ هنر کلامی را برای ادبیات محفوظ می‌داریم اما، لاجرم باید دسته‌بندی بزرگ‌تری را در نظر بگیریم تا در کنار هنر کلامی، سایر خلاقیت‌های غیر کلامی به‌نمایش‌درآمده در ELC (بایگانی کُدَبیات) را هم دربربگیرد. از این‌رو، اصطلاح «امر ادبی» را به جای ادبیات پیشنهاد می‌دهد (Hayles, 2008: 4-5).
در این میان، مقالۀ مانوئل پورتلا ، با نام «ماشین در متن و متن در ماشین»، تلفیقی از دیدگاه‌های ارائه‌شده توسط هِیلز و کرشنباوم را ارائه می‌دهد. پورتلا نشان می‌دهد که رویکردهای پژوهشی هِیلز و کرشنباوم هم‌دیگر را کامل می‌کنند. هِیلز هم‌کاری و هم‌زیستی بین انسان‌ها و ابزار دیجیتالش (ماشین‌های محاسباتی) را به‌عنوان نقطۀ ثقل تجزیه و تحلیل آثار کُدَبی انتخاب می‌کند و کرشنباوم بر بینش دقیق ما از مادیت متن تمرکز دارد. این مقاله اهمیت شرایط مادی ابزار دیجیتال در شکل‌دهی درک ما از کُدَبیات را تبیین می‌کند (Portela, 2010: 1-10). در این دوره، فعالیت‌های اسکات رتبرگ، به‌ویژه مشارکت او در سازمان کُدَبیات (ELO)، در اینکه چیستی و تعریف کُدَبیات در کانون توجهات قرار گیرد، مؤثر است. 
2.2.4. برجسته‌شدن روایت‌گری تعاملی و بازی‌مانندی (2010- کنون)
آنچه آرست در دهۀ 1990 میلادی از ادبیات سخت‌پیما سخن می‌گفت، در این بازه، با توجه به نقش رابط‌های کاربری  در عملیات پیمایش اثر، بیش‌ازپیش اهمیت یافت. آرست معتقد بود در این نوع ادبیات، متن نه به‌عنوان بازنمایی یک جهان، بلکه به‌عنوان خود آن جهان تلقی می‌شود و در چنین شرایطی، نحوۀ پیمودن اثر، خود بخشی از تجربۀ اثر است (Aarseth, 1997: 4). افزایش مطالعات دربارۀ تجربۀ کاربری  این نظرگاه را بیش‌ازپیش برجسته‌تر کرد. هم‌چنین، ظهور فناوری‌های واقعیت مجازی و افزوده، نحوۀ تکوین و مصرف آثار را دگرگون کرد و باعث شکل‌گیری مفهومی به نام غوطه‌وری در آثار کُدَبی شد. با این فناوری‌ها، داستان‌گویی تعاملی بر جهان ناشناخته‌ای قدم گذاشت. تعامل و چندرسانگی کُدَبیات پیچیده‌تر شد و رسانۀ کلام بیش‌تر به حاشیه رفت. 
اثر شاخص اسکات رتبرگ، با عنوان ادبیات الکترونیک در سال 2019 منتشر شد. با توجه به گسترش چشم‌گیر پژوهش‌ها در این بازۀ زمانی، می‌توان این اثر را ماحصل روند و اراده‌ای جمعی دانست که در این دوره قوت گرفت و باعث تثبیت مفاهیم و چارچوب‌ها شد. تلاش‌های ELO برای ترویج کُدَبیات از طریق کنفرانس‌ها، نشریات و منابع آنلاین، موقعیت کُدَبیات را به‌عنوان یک حوزۀ مطالعاتی شناخته‌شده، تثبیت کرد. 
در این بازه، مفهوم سخت‌پیمایی به‌نحوی دیگر متبلور و کُدَبیات به فضایی برای کاوش‌های کاربرمحور و داستان‌سرایی مشارکتی تعبیر شد. هم‌چنین، آن نظرگاهی که هِیلز بر آن تأکید و سعی در تبیینش داشت، یعنی گذار از ادبیات (به معنای یک هنر کلامی) به امر ادبی (به معنای یک تجربۀ ادبیِ نه صرفاً کلامی)، بیش‌تر از همیشه ضرورتش احساس شد. به‌طور کلی، هرچه به زمان حال نزدیک می‌شویم، خصیصۀ بازی‌مانندی آثار کُدَبی پررنگ‌تر می‌شود. تعریف کُدَبیات نیز، بیش‌ازپیش خود را از متن دور می‌کند و شامل هر نوع روایت یا تجربۀ ادبی می‌شود که از فناوری دیجیتال بهره می‌برد و چندرسانگی و روایت‌گری تعاملی را  بخش جدایی‌ناپذیری از خود می‌داند.
2.2.5. چالش تعریف در دوران هوش مصنوعی
خلق ادبیات از طریق شبکه‌های عصبی، پرسش‌های پساساختارگرانه‌ای مانند «مؤلف کیست؟» و «متن چیست؟» را با عمقی بی‌سابقه بازطرح می‌کند. اکنون ما با یک مؤلف غیرانسانی، ناآگاه و آماری که فاقد «تجربۀ زیسته»، «قصدیت» و «ناخودآگاه» به معنای انسانی‌ست، روبه‌رو هستیم. در چنین وضعیتی، آیا می‌توان از «سبک» یک ماشین سخن گفت، درحالی‌که این سبک صرفاً بازتولید آماری الگوهای موجود در پیکرۀ آموزشی آن است؟ وقتی «خلاقیت» از یک محاسبۀ احتمالی برای پیش‌بینی محتمل‌ترین کلمۀ بعدی نشأت می‌گیرد، آفرینش ادبی چه معنایی دارد؟ اگر دو کاربر با یک دستور واحد، دو متن ادبی متفاوت دریافت کنند، کدام یک «متن اصلی» است؟ آیا «اثر» همان خروجی لحظه‌ای‌ست یا باید خودِ مدلِ آموزش‌دیده را که ظرفیت تولیدِ بی‌نهایت‌متن را دارد، اثر بنامیم؟ ناقد کُدَبی دقیقاً چه چیزی را تحلیل می‌کند؟ یک متن واحد یا شبح آماریِ پیکره‌ای پنهان؟ و... .
این پرسش‌ها، ما را به هستۀ اصلی بحران می‌رساند: -همان‌طور که پیش‌تر از هِیلز اشاره کردیم- چالش «ارجاع» و «معنا». متون انسانی، هرچه‌قدر هم که پیچیده باشند، درنهایت به یک تجربۀ زیسته و یک جهان واقعی ارجاع می‌دهند. اما هوش مصنوعی، کلمات را نه از طریق تجربۀ جهان، بلکه از طریق روابط آماری میان آن‌ها در یک پیکرۀ متنی می‌آموزد. این «شکنندگی نظام‌مند ارجاع»، پرسش جدی‌تری را نسبت‌به پرسش‌های پیشین، مطرح می‌کند: آیا ادبیاتی که از دل یک جهانِ صرفاً متنی و فاقد ارجاع به تجربۀ بدنمند برمی‌خیزد، می‌تواند واجد «معنا» باشد، یا صرفاً یک شبیه‌سازی از «فرمِ» معناست؟.
همان‌طور که در همین چند خط و چند سوال مشاهده می‌کنید، هوش مصنوعی با به‌چالش‌کشیدن مفاهیم «قصدیت مؤلف»، «عینیت متن» و «ارجاع معنادار»، خودِ امکانِ تعریف ادبیات بر مبنای معیارهای انسانی را با تردید مواجه می‌سازد. این بحران تازه را باید به مسیر پرحادثه و دورودراز تعریف کُدَبیات افزود. 
2.3. تعریف کُدَبیات
بررسی بالا، ماهیت پیچیده و چندوجهیِ سیر تطور چیستی کُدَبیات را تا حدودی نشان می‌دهد. از کاوش‌های اولیه در فرامتن تا بحث‌های متاخر در مورد مادیت، کد، روایت‌گری تعاملی، غوطه‌وری و هوش مصنوعی، عیان می‌کند که درک ما از کُدَبیات دستخوش چه میزان تحولات قابل‌توجهی شده است. هیچ تعریف واحد و همه‌گیری وجود ندارد، بلکه طیفی از دیدگاه‌ها وجود دارد که نشان‌دهندۀ پویایی و تکامل متداوم این حوزه است. 
نخسین تعریف رسمی از کُدَبیات، با تشکیل کمیته‌ای در خود سازمان ادبیات الکترونیک و با رهبری نوح وردریپ فروین شکل گرفت. این کمیته کُدَبیات را این‌گونه تعریف کرد: «آثاری با جنبۀ ادبی مهم که از قابلیت‌ها و بسترهای فراهم‌شده توسط کامپیوتر مستقل یا متصل‌به‌شبکه، بهره می‌برند.]...[ این آثار در رسانه‌های دیجیتال ساخته و اجرا می‌شوند، یا اینکه در سیستم‌های رایانشی ایجاد می‌شوند، اما به‌صورت چاپی منتشر می‌شوند» (Electronic Literature Organization, n.d).
تعریف کاترین هِیلز نیز به‌عنوان برجسته‌ترین نظریه‌پرداز این حوزه، آن است که کُدَبیات به آن‌دسته از آثار ادبی گفته می‌شود که اصالتاً دیجیتال‌زاده‌اند؛ یعنی آثاری که نسخه‌ای دیجیتالی از یک اثر چاپی نیستند و از ایده تا فرم و اجرا، جز در محیط دیجیتال متولد نمی‌شوند. در نظر هِیلز، «بومی دیجیتال‌بودن»  بنیادی‌ترین ویژگیِ آثار کُدَبی است و معمولاً مانع آن می‌شود که بتوان آن‌ها را چاپ کرد (Hayles, 2008: 1).
متأخرترین تعریف معتبر از کُدَبیات (2019) را باید در آراء اسکات رتبرگ و کتاب تحسین‌شده‌اش به نام ادبیات الکترونیک جست: «کُدَبیات -در بسیط‌ترین تعریف خود- به ژانرهای نوشتاری جدید توصیف می‌شود که قابلیت‌های خاص رایانه و شبکه را در خود می‌پروراند. ادبیاتی که بدون زمینۀ دیجیتالی معاصر موجودیتی ندارد […] و در بیشتر موارد نمی‌توان آن‌ها را به‌راحتی چاپ کرد» (Rettberg, 2019: 21/2411).
اجماع گسترده‌ای وجود دارد که کُدَبیات آن نوع از ادبیاتی‌است که از دستگاه‌های رایانشی و محاسبات دیجیتال برای ایجاد و نشر آثار ادبی استفاده می‌کند. از بُعد زیبایی‌شناختی و صوری نیز، این توافق وجود دارد که کُدَبیات آن دسته از هنر دیجیتال است که بر ظرفیت‌های تعاملی‌بودن، غیرخطی‌بودن (در عملیات پیمایش اثر) و ادغام رسانه‌های متعدد تکیه دارد. با این ملاحظات و با تکیه‌بر آراء صاحب‌نظرانی که از آغاز بخش «کُدَبیات و چالش تعریف‌پذیری»، نگاهی به تلقی آنان از کُدَبیات داشتیم، می‌توان این‌گونه جمع‌بندی کرد، «کُدَبیات آن نوع ادبیاتی‌ست که
	بدون زمینۀ محاسباتی و رایانشی امکان تکوین، نمایش و تجربه ندارد، 
	با چاپ‌شدن، برخی ویژگی‌های هویت‌بخش خود را از دست می‌دهد،
	تعاملی و متکی‌بر رابط‌های کاربری دیجیتال است،
	سخت‌پیماست و پیمایش اثر، بخشی از تجربۀ ادبی‌ست،
	معمولاً چندرسانه‌ای است و سایر رسانه‌ها در خدمت رسانۀ کلام یا قصدی ادبی پیکربندی  می‌شوند».
با این حال، موضوعات مهمی هنوز بی‌پاسخ مانده‌اند: کُدَبیات یک هنر کلامی است؟ مرز میان کُدَبیات با سایر هنرهای دیجیتال کجاست؟ و... . اورزولا پاولیچکا ، در مقاله‌ای با عنوان «ادبیات الکترونیک به‌مثابۀ یک پلتفرم»، به‌جای اصرار بر تعیین حدود و ثغور کُدَبیات، بر یک ابرویژگیِ کُدَبیات تکیه می‌کند که به نظر او، باعث شده کُدَبیات از تعریف دقیق و مرزهای مشخص فرار کند. او این خصیصه را فراویژگی سیالیت می‌داند و بدین‌طریق تلاش می‌کند نگاه مخاطبان خود را از آنچه هست، به آیندۀ درحال وقوع منحرف کند (Pawlicka, 2017: 439-442).
2.4. ژانرهای کُدَبیات
برخی نظریه‌پردازان، با نگاهی انتقادی، هرگونه تلاش برای ژانربندی صُلب و ثابت را با توجه به ماهیت ذاتاً «در حال شدن» این حوزه، کاری بیهوده می‌دانند. جیمز اُ سالیوان  استدلال می‌کند که با توجه‌به تنوع بی‌پایان این حوزه، هرگونه تلاش برای ایجاد یک چارچوب جامع، محکوم به شکست است: «در قلمرویی که توسط این همه مُدالیته‌های گوناگون اشغال شده است، به نظر می‌رسد جست‌وجو برای انواع و تعاریف فراگیر، کاملاً بیهوده باشد» (O’Sullivan, 2019: 48). 
اسکات رتبرگ نیز به‌عنوان کسی که اولین‌بار به‌طور منسجم به معرفی گونه‌های کُدَبیات پرداخته، اذعان دارد، ژانرشناسی در این‌جا نه یک دسته‌بندی دقیق و تغییرناپذیر، که یک ضرورت اجتناب‌ناپذیر برای دست‌یابی به «واژگانی مشترک» برای گفت‌وگو و یک «چارچوب ارجاعی» برای تحلیل است. این تلاش، به ما سرنخ‌هایی برای پاسخ به پرسش ذیل می‌دهد: چگونه باید این اثر را خواند؟ (Rettberg, 2019: 10).
2.4.1. متن یک الگوریتم است: شعر ترکیبی و ادبیات مولد
در برخی آثار کُدَبی، متن بیش از هرچیز، خود را در حکم یک «ماشین» متجلی می‌سازد. این دسته از آثار که تحت عناوینی چون «شعر ترکیبی»  و «ادبیات مولد/خودزاینده» شناخته می‌شوند، به‌طور مستقیم، اصول نظری تبیین‌شده در فصل پیش را به نمایش می‌گذارند. در این‌جا، «شگردهای مبتنی‌بر زیرساخت رویه‌ای» از یک مفهوم نظری زیباشناختی به یک عمل خلاقانه تبدیل می‌شود و «عاملیت تألیف» به‌شکلی ملموس، میان انسان و ماشین توزیع می‌گردد. مؤلف در این ژانر، به جای نوشتن یک متن نهایی، یک «سیستم» یا «الگوریتم» طراحی می‌کند که خود قادر به تولید متون متعدد است.
این آرزو برای تبدیل متن به یک ماشین الگوریتمیک، همان‌طور که در بخش زمینه‌ها و خاستگاه‌ها اشاره شد، ریشه در جنبش‌های آوانگاردهای قرن بیستم علیه جایگاه مؤلف داشت. با ظهور رایانه، این آرزوهای استعاری به یک امکان فناورانه بدل شدند؛ فرایندی که مایکل رابرتز  آن را «تحقق تحت‌اللفظی»  می‌نامد؛ جایی که الگوریتم استعاری یک هنرمند دادا، به یک الگوریتم محاسباتی واقعی تبدیل می‌شود که توسط ماشین به‌اجرا درمی‌آید. (Roberts, 2010: 156).
نقطۀ عطف این تحقق تحت‌اللفظی، نرم‌افزار «نامه‌های عاشقانه» اثر کریستوفر استریچی  در سال ۱۹۵۲ بود. این برنامۀ ساده با جای‌گذاری تصادفی کلمات در قالب‌های نحویِ ازپیش‌تعیین‌شده، نامه‌هایی خلق می‌کرد که در عین عاشقانه‌بودن، مکانیکی بودند. اهمیت این اثر نه در کیفیت ادبی خروجی‌هایش، بلکه در به‌نمایش‌گذاشتن یک اصل اساسی بود: تولید کثرت و پیچیدگی از دل یک رویۀ ساده و الگوریتمیک (Rettberg, 2019: 32). در این اثر، تمرکز از «محصول» نهایی به «فرایند» تولید منتقل شده است.
این دگرگونی، نقش مؤلف و معیارهای زیبایی‌شناختی را نیز بازتعریف می‌کند. مؤلف در این‌جا دیگر برای خلق یک «تَکینگی»، یعنی یک شعر بی‌نقص، تلاش نمی‌کند، بلکه برای خلق یک «کثرت» می‌کوشد. هدف او نه آفرینش بهترین بیان ممکن از یک ایده، بلکه طراحی جالب‌ترین «محدودۀ امکانات» است که آن سیستم ادبی می‌تواند تولید کند. در نتیجه، لذت زیبایی‌شناختی نیز از تحسین محصول نهایی، به تحسین خودِ «ماشین» و ظرافت رویه‌ای آن منتقل می‌شود. خلاقیت در این‌جا، در طراحی قواعدی نهفته‌ست که به ماشین اجازۀ بازی با زبان را می‌دهد.
این منطق در گونۀ نوظهور «روایت‌های داده‌محور»  به شکل دیگری متجلی می‌شود. در این آثار، ماشین نه تنها کلمات ازپیش‌تعیین‌شده را ترکیب نمی‌کند، بلکه داده‌های خام و اغلب عددی را از منابع خارجی (مانند داده‌های آب‌وهوا، آمار بورس، یا فعالیت‌های یک شبکۀ اجتماعی) دریافت کرده و آن‌ها را به یک روایت زبانی یا بصری ترجمه می‌کند. برای مثال، ممکن است یک شعر بر اساس تغییرات دمای یک شهر، به صورت آنی تغییر کند. در این‌جا، نقش مؤلف از یک طراح الگوریتم فراتر رفته و به یک مترجم یا مفسر داده بدل می‌شود که وظیفه‌اش، نه آفرینش از صفر، که یافتن و به‌اجرادرآوردن روایت پنهان در دل اعداد و الگوهاست.
این ژانر، در سال‌های اخیر با ظهور مدل‌های زبانی بزرگ  مانند GPT-x، یک جهش تکاملی کرده است. اگر در ماشین‌های تولیدی اولیه، مؤلف همچنان قواعد بازی را به‌صورت صریح کدنویسی می‌کرد، مدل‌های زبانی بزرگ این قواعد را به‌صورت ضمنی از دل تحلیل حجم عظیمی از داده‌های متنی می‌آموزند. این تحول، متن ادبی مولد را مستقیماً به «بحران بازنمایی» که کاترین هِیلز آن را تبیین می‌کند، پرتاب کرده است. این ماشین‌ها با تولید زبان در غیاب یک سوژۀ انسانی، پیش‌فرض اصلی نقد ادبی، یعنی وجود یک «درون‌بودگی و سوبژکتیویتۀ انسانی» در پسِ متن را از ریشه متزلزل می‌سازند (Hayles, 2025: 139). نقش مؤلف در این‌جا بار دیگر دگرگون شده و به نقش یک «مهندس پرسش» ، «متصدی» یا «ویراستار» خروجی‌های ماشین تغییر می‌یابد. اگرچه این سیستم‌ها به دلیل فقدان تجربۀ بدنمند، از یک «شکنندگی نظام‌مند ارجاع» رنج می‌برند و نمی‌دانند یک «درخت» در جهان واقعی چیست، اما توانایی آن‌ها در بازتولید سبک و ژانر، مرزهای میان آفرینش و محاسبه را بیش از هر زمان دیگری در هم شکسته و استعارۀ «متن به‌مثابۀ ماشین» را به واقعیتی انکارناپذیر تبدیل کرده است (Hayles, 2025: 146).
در تحلیل زیباشناختی این آثار، شگرد مبتنی‌بر زیرساخت رویه‌ای، شگرد غالب و محوری‌ست؛ ارزش هنری، در ظرافت الگوریتم، غنای پایگاه داده (واژگان)، و تعادل هوشمندانه‌ای نهفته‌ست که مؤلف میان «قاعده» و «تصادف» برقرار می‌کند. رابط کاربری در این آثار اغلب جزئی و شفاف است (مانند یک دکمه یا یک مدخل برای واردکردن متن) تا توجه را از خود منحرف کرده و بر  خروجی ماشین متمرکز کند. تجربۀ زمانی نیز عمدتاً در یک ریتم سه‌مرحله‌ایِ «درخواست، پردازش، دریافت» خلاصه می‌شود و از آن‌جا که هر خروجی، یک رویداد یکتاست، «برگشت‌ناپذیری» به معنای کلاسیک آن وجود ندارد. در مقابل، شگردهای مبتنی‌بر چندرسانگی و طراحی فضایی در نمونه‌های کلاسیک این ژانر، حضور حداقلی دارند؛ زیرا تمرکز اصلی بر تولید کلام است.
بر اساس این ابزارها، یک منتقد کُدبی در مواجهه با یک اثر در این ژانر، با پرسش‌هایی از این‌دست روبه‌روست:
	این ماشین متنی دقیقاً بر چه قواعد دستوری و معنایی استوارست؟ آیا این قواعد ساده و مبتنی‌بر جای‌گذاری در محور هم‌نشینی هستند یا پیچیده و مبتنی‌بر تحلیل‌های زبانی عمیق‌تر؟؛
	واژگان و ساختارهایی که ماشین از آن‌ها استفاده می‌کند (پایگاه داده)، از چه منبعی تأمین شده‌اند؟ آیا غنی و متنوع هستند یا محدود و کلیشه‌ای؟؛
	مؤلف/برنامه‌نویس تا چه حد بر خروجی نهایی کنترل دارد و چه میزان از فرایند را به متغیر تصادفی‌سازی واگذار کرده است؟ آیا این تعادل، به نتایج خلاقانه و غیرمنتظره منجر می‌شود؟؛
	جایگاه دقیق مؤلف انسانی در این فرایند چیست؟ آیا او یک برنامه‌نویس است که قواعد را از صفر می‌نویسد، یک مهندس پرسش است که نحوۀ ارتباط برنامه با هوش مصنوعی را تنظیم می‌کند، یا صرفاً یک منطق ویراستارانه برای گرفتن بهترین خروجی را چیده است؟؛
	«شکست‌های» الگوریتم (مانند تولید عبارات بی‌معنا یا خنده‌دار) چگونه ضعف‌های ماشین را فاش می‌کنند؟ آیا خود واجد ارزش‌های خلاقانه‌ای می‌شوند؟؛
	آیا ماشین قادر به تولید یک «سبک» مشخص و قابل تشخیص است؟ این سبک تا چه حد وام‌دار داده‌های آموزشی و تا چه حد محصول خودِ فرایند الگوریتمیک است؟؛
	آیا کاربر نقشی در شکل‌دهی به فرایند تولید دارد؟ (مثلاً با واردکردن کلمات کلیدی یا تنظیم پارامترها). این تعامل تا چه حد بر خروجی نهایی تأثیرگذار است؟؛
	آیا سازوکار ماشین برای کاربر شفاف و قابل فهم است، یا به صورت یک «جعبۀ سیاه» عمل می‌کند؟ این انتخاب، چه تأثیری بر تجربۀ زیبا‌شناختی مخاطب دارد؟؛
	این ماشین متنی، با توجه به داده‌های آموزشی یا منطق برنامه‌نویسی خود، چه جهان‌بینی، کلیشه‌ها و سوءگیری‌های ایدئولوژیکی را بازتولید می‌کند؟؛
	در آثار داده‌محور، ماشین چگونه داده‌های خام و غیرروایی را به یک تجربۀ زیبا‌شناختی تبدیل می‌کند؟ این فرایند، چه دیدگاهی را دربارۀ رابطۀ روایت و داده/پایگاه داده ارائه می‌دهد؟.
2.4.2. متن یک هزارتوست: داستان فرامتنی
این ژانر که نخستین نوع کُدَبیات بود که توجه گستردۀ منتقدان را به خود جلب کرد، تحقق عملیِ بسیاری از مباحثی‌ست که در فصل پیش ذیل عنوان «پدیدارشناسی ادبیات سخت‌پیما» مطرح شد؛ این‌جا همان جایی‌ست که کنش «خواندن» به کنش «ناوبری» بدل می‌شود و کاربر در یک ساختار چندمسیره، با انتخاب‌های خود، مسیر روایی خویش را می‌سازد.
این رؤیای روایت هزارتومانند، پیش از ظهور رایانه، در آثار نویسندگان پست‌مدرن مانند بورخس و کُرتاثار به‌صورت استعاری مطرح شده بود. با ظهور فناوری فرامتن، این استعاره به امری قابل اجرا بدل شد. نقطۀ عطف این تحقق، همان‌طور که پیشتر اشاره شد، اثر پیشگامانۀ مایکل جویس با عنوان بعدازظهر، یک داستان بود.
معماری داستان فرامتنی بر شبکه‌ای از گره‌ها یا لکسیاها  و پیوندها استوار است. کاربر با کلیک بر روی پیوندها، از یک قطعۀ متنی به قطعۀ دیگر منتقل می‌شود و در این فرایند، یک نسخۀ منحصربه‌فرد از روایت را به فعلیت می‌رساند. با این حال، صرف نظر از ترکیب‌های متعدد و راه‌های پیمایش متن، تعداد این ترکیب‌ها همچنان تعریف‌شده و محدود است. لذت سخت‌پیمایی در این‌جا، نه در آزادی مطلق، که در جَدَل میان «آپوری» ، یعنی حس گم‌گشتگی و رسیدن به بن‌بست‌های روایی، و «اپیفانی» ، یعنی لذت کشف یک مسیر پنهان یا درک ناگهانی ساختار کلی هزارتو، نهفته است.
با وجود اهمیت تاریخی، داستان فرامتنی به‌عنوان یک ژانر مستقل، امروزه کمتر مورد توجه است. دلیل این امر، همان‌طور که رتبرگ اشاره می‌کند، موفقیت بی‌نظیر آن است: «اصول بنیادین فرامتن، یعنی پیوند و غیرخطی‌بودن، چنان در بافت وب و فرهنگ دیجیتال جذب و حل شده‌اند که دیگر ویژگی متمایزکننده‌ای به‌شمار نمی‌روند» (Rettberg, 2019: 86). با این حال، منطق هزارتویی آن در فرم‌های جدیدتری مانند بازی‌های ساخته‌شده با Twine و روایت‌های واقعیت مجازی به حیات خود ادامه می‌دهد.
در افق هوش مصنوعی، استعارۀ «متن به‌مثابۀ هزارتو» ابعاد جدیدی می‌یابد. مدل‌های زبانی بزرگ نه تنها می‌توانند محتوای گره‌های روایی را تولید کنند، بلکه قادرند خودِ «معماری هزارتو» را به شکلی پویا و در لحظه خلق نمایند. می‌توان سیستمی را تصور کرد که در آن، پیوندها و مسیرهای روایی، دیگر ازپیش‌تعیین‌شده نیستند، بلکه بر اساس انتخاب‌ها، پرسش‌ها و حتی سبک خوانش کاربر، به صورت آنی تولید می‌شوند. این امر، هزارتوی ثابت و از پیش‌طراحی‌شده را به یک هزارتوی «درلحظه» و شخصی‌سازی‌شده تبدیل می‌کند؛ هزارتویی که از دل گفت‌وگوی میان کاربر و ذهن غیرانسانی ماشین زاده می‌شود. این چشم‌انداز، رؤیای دیرینۀ تعامل واقعی را به تحقق نزدیک‌تر می‌سازد، اما این تحقق، همچنان با محدودیت‌های بنیادین ماشین همراه است. کاترین هِیلز با اشاره به اینکه ماشین زبان را نه از طریق تجربۀ بدنمند، بلکه از طریق روابط آماری میان کلمات می‌آموزد، بر این «شکنندگی نظام‌مند ارجاع» تأکید می‌کند؛ به این معنا که ماشین، هرچه‌قدر هم که در ساختن هزارتوهای پیچیده مهارت یابد، همچنان فاقد درک واقعی و زیسته از جهانی است که آن هزارتوها ادعای بازنمایی‌اش را دارند (Hayles, 2025: 146).
در بررسی زیباشناختی یک اثر از این ژانر، شگرد مبتنی‌بر طراحی فضایی، به محور اصلی تحلیل بدل می‌شود؛ ارزش هنری، در شیوه‌ای نهفته‌ست که مؤلف، معماری هزارتو را برای بازنمایی یک وضعیت روانی یا مفهومی خاص به‌کار می‌گیرد. رابط کاربری نیز نقشی کلیدی ایفا می‌کند، به‌ویژه در شیوه‌ای که پیوندها را به کاربر نمایش می‌دهد. توالی زمانی در این ژانر، کاملاً تحت کنترل کاربر است، اما «برگشت‌پذیری» یک انتخاب طراحی مهم است که می‌تواند ماهیت تجربه را از یک مسیر بی‌بازگشت به یک کاوش آزادانه تغییر دهد. چندرسانگی در آثار کلاسیک این ژانر حضور کم‌رنگی دارد، اما در آثار متأخرتر، به یک عنصر مهم تبدیل شده‌ست. در نهایت، زیرساخت رویه‌ای این ژانر، در مقایسه با ادبیات مولد، ساده‌تر است و عمدتاً بر منطق «گره و پیوند» استوار است، نه الگوریتم‌های پیچیده. بر اساس این ابزارها، یک منتقد کُدبی در مواجهه با یک داستان فرامتنی، با این قبیل پرسش‌ها روبه‌رو خواهد بود:
	ساختار کلی این فرامتن چگونه است؟ آیا خطی و شاخه‌ای‌ست، شبکه‌ای و پیچیده‌ست، یا حلقه‌ای و تکرارشونده؟؛
	این معماری فضایی، چگونه به یک «هم‌بستۀ عینی» برای محتوای روایی تبدیل می‌شود؟
	آیا اثر به کاربر در فرایند «نقشه‌برداری شناختی» از جهان متن کمک می‌کند (مثلاً با ارائۀ یک نقشۀ بصری) یا عامدانه او را در وضعیت سرگردانی رها می‌سازد؟؛
	پیوندها چگونه عمل می‌کنند؟ آیا صرفاً ابزارهای ناوبری هستند یا خودشان حامل معنای استعاری یا کنایی‌اند؟ آیا ظاهر و نحوۀ نمایش آن‌ها (مثلاً رنگ، اندازه، یا پنهان‌بودن) بر تجربۀ کاربر تأثیر می‌گذارد؟؛
	میزان عاملیت کاربر در شکل‌دهی به روایت تا چه حد است؟ آیا انتخاب‌های او پیامدهای معنادار و ماندگار دارند یا صرفاً مسیر مشاهدۀ قطعات ازپیش‌تعیین‌شده را تغییر می‌دهند؟؛
	آیا اثر دارای یک یا چند پایان مشخص است یا به صورت بالقوه بی‌پایان است؟ این انتخاب، چه تأثیری بر «حس یک پایان» و رضایت مخاطب دارد؟؛
	اثر چگونه میان تجربۀ «بن‌بست» (آپوری) و «آن‌گاه‌آن/گشایش» (اپیفانی) تعادل برقرار می‌کند؟ آیا این تنش به یک تجربۀ زیباشناختی رضایت‌بخش منجر می‌شود؟؛
	عناصر غیرمتنی (تصویر، صدا، ویدئو) چه نقشی در این ژانر ایفا می‌کنند؟ آیا صرفاً تزئینی هستند یا به صورت فعالانه در ساختار روایی و معنایی مشارکت دارند؟؛
	آیا کاربر می‌تواند به انتخاب‌های قبلی خود بازگردد؟ این امکان (یا عدم امکان)، چگونه بر وزن و اهمیت تصمیمات او و حس تعلیق در روایت تأثیر می‌گذارد؟.
2.4.3. متن یک جهان-بازی است: داستان تعاملی  و فرم‌های بازی‌وار
هنگامی که هزارتوی فرامتنی، به جای صرفاً کاوش، قواعد، اهداف و چالش‌های مشخصی را نیز پیش روی کاربر قرار می‌دهد، استعارۀ متن از «هزارتو» به «جهان-بازی» تغییر می‌کند. این دسته از آثار که تحت عنوان «داستان تعاملی»  و دیگر فرم‌های بازی‌وار شناخته می‌شوند، تحقق کامل منطق «بازی‌وارگی»  هستند. در این قلمرو، منطق بازی‌وارگی حاکم می‌شود و از کاربر می‌خواهد تا به جای یک کاوشگر صرف، به یک بازیکن استراتژیک در برابر سیستمی قاعده‌مند بدل گردد.
برخلاف داستان فرامتنی که ریشه‌هایش عمدتاً در ادبیات پست‌مدرن بود، داستان تعاملی تباری مستقیم و انکارناپذیر در فرهنگ بازی‌های رایانه‌ای دارد. همان‌طور که رتبرگ به تفصیل شرح می‌دهد، این ژانر مستقیماً از بازی‌های ماجراجویی متنی دهۀ ۱۹۸۰، مانند Adventure و Zork، نشأت گرفته است (Rettberg, 2019: 87). این آثار اولیه، با وجود فقدان گرافیک، جهانی شبیه‌سازی‌شده را از طریق توصیفات متنی خلق می‌کردند و به کاربر اجازه می‌دادند تا با تایپ دستورات ساده، در آن جهان کنشگری کند. پس از افول تجاری این بازی‌ها، این ژانر توسط یک جامعۀ آماتور -شبکه‌ای از نویسندگان و بازیکنان علاقه‌مند که خارج از ساختارهای تجاری و صرفاً بر اساس علاقۀ شخصی فعالیت می‌کردند- زنده نگه داشته شد و به بلوغ رسید. ظهور پلتفرم‌های متن‌بازی مانند Inform  ، به نویسندگان اجازه داد تا بر پیچیدگی‌های روایی و شخصیت‌پردازی تمرکز کنند.
در مرکز معماری داستان تعاملی الکترونیک، «مفسر/تحلیلگر متنی» قرار دارد؛ یک رابط کاربری مکالمه‌محور که تلاش می‌کند زبان طبیعی کاربر را به دستورات قابل فهم برای ماشین ترجمه کند. همان‌طور که در فصل دوم اشاره شد، این‌جا همان جایی‌ست که کاربر باید با «ناآگاه فناورانۀ» سیستم روبه‌رو شده و منطق پنهان آن را برای پیش‌روی در جهان-بازی کشف کند. اثر Galatea ساختۀ امیلی شورت ، نمونۀ برجسته‌ای از این فرم است. در این اثر، کل داستان به یک مکالمۀ پیچیده با یک شخصیت محدود می‌شود. در این‌جا، هدف کشف لایه‌های روان‌شناختی شخصیت از طریق گفت‌وگوست.
در سال‌های اخیر، ظهور پلتفرم Twine، این ژانر را با تزریق دوباره و قدرتمند منطق فرامتن، متحول کرده است. Twine، با کنارگذاشتن تحلیل‌گر متنی و بازگشت به ساختار سادۀ «گره و پیوند»، موانع فنی را برای خلق داستان تعاملی به‌شدت کاهش داد. این سهولت دسترسی این پلتفرم را به ابزاری قدرتمند برای نویسندگانی از جوامعی بدل کرد که صدایشان اغلب در رسانه‌های جریان اصلی کمتر شنیده می‌شد. به طور خاص، نویسندگان فمینیست، از این ابزار برای خلق روایت‌های شخصی، سیاسی و عمیقاً عاطفی بهره بردند. آثار پورپنتاین ، با زبان تندوتیز و کاوش بی‌پرده در موضوعاتی چون تروما، نمونۀ برجسته‌ای از استفاده از این پلتفرم هستند. این پدیده، که رتبرگ آن را تولد دوبارۀ فرامتن در جامۀ داستان تعاملی می‌داند، نشان داد که چگونه اصول یک ژانرِ به‌ظاهر «مرده»، می‌تواند در یک بستر فناورانه و فرهنگی جدید، با قدرتی تازه بازگردد (Rettberg, 2019: 104).
مدل‌های زبانی بزرگ، پتانسیل ایجاد یک انقلاب دیگر در این ژانر را دارند. آن‌ها می‌توانند بر بزرگترین محدودیت داستان تعاملی کلاسیک، یعنی «تحلیلگر متنی» ضعیف، غلبه کنند. یک هوش مصنوعی پیشرفته می‌تواند به جای درک صرفاً چندصد کلمۀ کلیدی، یک گفت‌وگوی واقعاً طبیعی و پویا را با کاربر برقرار کند و شخصیت‌های غیربازیکن  را به شرکای مکالمه‌ای باورپذیر تبدیل نماید. علاوه بر این، هوش مصنوعی می‌تواند خودِ «جهان-بازی» را به شکلی پویا و در پاسخ به کنش‌های کاربر تولید کند و از یک جهان ایستا و ازپیش‌طراحی‌شده، به یک جهان واقعاً «نوظهور» و بی‌پایان حرکت کند. با این حال، همان «شکنندگی ارجاع» که هِیلز به آن اشاره می‌کند، در اینجا نیز یک چالش باقی می‌ماند: آیا یک جهان-بازی که توسط ماشینی فاقد درک بدنمند از فضا، زمان و علیت خلق شده، می‌تواند انسجام و منطق لازم برای یک تجربۀ معنادار را حفظ کند؟ پاسخ به این پرسش، آیندۀ این ژانر را رقم خواهد زد.
در تحلیل زیباشناختی آثار این ژانر، شگرد مبتنی‌بر زیرساخت رویه‌ای، به شکل قواعد، اهداف و چالش‌های بازی، خود را متجلی می‌سازد. شگردهای مبتنی‌بر رابط کاربری نیز، به عنوان نقطۀ ثقل، نقشی محوری دارد و تجربۀ کاربر را به دو شاخۀ اصلی تقسیم می‌کند: رابط مبتنی‌بر تحلیلگر متنی که یک چالش مکالمه‌ای‌ست، و رابط مبتنی‌بر انتخاب فرامتنی که یک چالش پیمایشی‌ست. شگردهای مبتنی‌بر طراحی فضایی نیز در قالب معماری جهان-بازی (نقشۀ اتاق‌ها و مکان‌ها) و شگردهای مبتنی‌بر توالی زمانی در قالب کنترل کاربر بر پیش‌روی داستان و امکان «برگشت‌پذیری» (از طریق ذخیره/بازیابی) اهمیت می‌یابد. شگردهای مبتنی‌بر چندرسانگی در آثار کلاسیک این ژانر حضور کم‌رنگی دارد، اما در آثار مدرن‌تر، به یک عنصر مهم تبدیل شده‌ست. بر اساس این ابزارها، یک منتقد کُدبی در مواجهه با یک اثر از این ژانر، با این‌دست پرسش‌ها مواجه‌ست:
	قواعد، اهداف و چالش‌های اصلی این جهان-بازی چیست؟ آیا تمرکز بر حل معما، کاوش، گفت‌وگو یا بقاست؟؛
	اثر از چه نوع رابطی (تحلیل‌گر متنی یا انتخاب مبتنی‌بر پیوند) استفاده می‌کند؟ این انتخاب چگونه بر حس عاملیت و نوع درگیری شناختی کاربر (حل معما در برابر انتخاب مسیر) تأثیر می‌گذارد؟؛
	معماری فضایی جهانِ شبیه‌سازی‌شده چگونه‌ست؟ آیا این فضا صرفاً یک ظرف برای روایت است یا خود در فرایند داستان‌گویی و ایجاد حس نقش دارد؟؛
	جایگاه کاربر به‌عنوان شخصیت اصلی چگونه تعریف می‌شود؟ آیا او یک آواتار بی‌نام و خنثی است یا یک شخصیت ازپیش‌تعریف‌شده با تاریخچۀ مشخص؟؛
	شخصیت‌های غیربازیکن/غیرکاربر چگونه طراحی شده‌اند؟ آیا صرفاً ابزارهای روایی یا موانع بازی هستند، یا به شرکای مکالمه‌ای پیچیده و باورپذیر تبدیل می‌شوند؟؛
	نسبت میان عناصر بازی‌وارانه و عناصر روایی در این اثر چیست؟ آیا حل معماها در خدمت پیش‌برد داستان است، یا داستان صرفاً بهانه‌ای برای ارائۀ معماهاست؟؛
	آیا اثر به کاربر اجازۀ بازگشت و تغییر انتخاب‌ها (برگشت‌پذیری) را می‌دهد؟ این انتخاب چگونه بر وزن تصمیمات و حس تعلیق دراماتیک تأثیر می‌گذارد؟؛
	سیستم چگونه به «شکست» کاربر (ارائۀ پاسخ‌های اشتباه، مرگ در بازی، ورود به بن‌بست) پاسخ می‌دهد؟ آیا این شکست‌ها صرفاً موانع بازی هستند یا خودشان حامل معنای روایی‌اند؟؛
	این اثر چگونه قراردادهای ژانر داستان تعاملی (مانند تمرکز بر جمع‌آوری اشیاء یا حل معما) را به کار می‌گیرد، به چالش می‌کشد یا واسازی می‌کند؟؛
	این جهان-بازی و قواعد حاکم بر آن، چه دیدگاهی را دربارۀ موضوع اصلی خود (مثلاً روابط انسانی، هویت، یا مسائل سیاسی) به صورت رویه‌ای به اجرا درمی‌آورد؟.
2.4.4. متن یک اجرای نمایشی است: شعر جنبشی و ادبیات چندرسانه‌ای
دستۀ بعدی آثار، استعاره‌های متن را از حوزه‌های الگوریتمیک (ماشین)، فضایی (هزارتو) و بازی‌وارانه فراتر برده و آن را به‌عنوان یک «اجرای نمایشی» متجلی می‌سازند. این ژانرها که با عناوینی چون «شعر جنبشی» و «شعر چندرسانه‌ای» شناخته می‌شوند، به‌طور مستقیم، اصول نظری «مادیت اجرایی»، «شگردهای مبتنی‌بر توالی زمانی» و «شگردهای مبتنی‌بر چندرسانگی» را که در فصل پیش تبیین شدند، به نمایش می‌گذارند. در اینجا، متن از یک ابژۀ ثابت که در انتظار خوانده‌شدن است، به یک اجرای نمایشی زمان‌مند تبدیل می‌شود که در برابر چشمان کاربر به اجرا درمی‌آید.
میل به رهاکردن کلمه از سکون صفحه، همان‌طور که پیشتر اشاره شد، ریشه در جنبش‌های هنری چون شعر کانکریت، فوتوریسم و لتریسم داشت. با ظهور رایانه، این آرزوی «کلمات متحرک» به یک امکان فنی دست یافت و شعر جنبشی متولد شد؛ ژانری که در آن، حرکت، زمان‌ بندی و ریتم، به اندازۀ خودِ کلمات، به عناصر معناساز تبدیل می‌شوند. همان‌طور که در تحلیل «شگردهای مبتنی‌بر توالی زمانی» در فصل گذشته دیدیم، اصل اساسی در این‌جا، انتقال کنترل سرعت خواندن از کاربر به ماشین است. این استراتژی می‌تواند، مانند اثر Hegirascope استوارت مولتروپ ، با ایجاد یک جریان متنی غیرقابل توقف، حس اضطراب و «اطلاعات‌پریشی» را در سطح قالب بازآفرینی کند. اما این کنترل زمانی، لزوماً به معنای ایجاد تنش نیست. در نقطۀ مقابل، همان‌طور که قبلاً اشاره شد، آثار گروه هنری صنایع سنگین یانگ-هه چانگ از این کنترل برای خلق یک ضرباهنگ دقیق و هم‌زمان میان متن و موسیقی بهره می‌برند و تجربۀ خواندن را به یک دریافت بدنمند و ریتمیک تبدیل می‌کنند.
علاوه‌بر زمان، این ژانر از قابلیت ذاتی رسانۀ دیجیتال برای یک‌پارچه‌سازی رسانه‌های مختلف نیز بهره می‌برد. همان‌طور که در بحث «شگردهای مبتنی‌بر چندرسانگی» تبیین شد، معنا در این‌جا از دل «چندلایگی دلالت» زاده می‌شود؛ یعنی از تعامل، هم‌نوایی یا تضاد میان متن، تصویر و صدا. تکامل این ژانر، ارتباطی تنگاتنگ با تکامل پلتفرم‌های نرم‌افزاری داشته است. همان‌طور که رتبرگ نشان می‌دهد، ظهور پلتفرم Flash در اواخر دهۀ ۱۹۹۰، با فراهم‌آوردن ابزارهایی ساده برای انیمیشن‌سازی، به یک انفجار در تولید شعر جنبشی منجر شد و این ژانر را به یکی از محبوب‌ترین انواع کُدَبیات در دهۀ 2000 تبدیل کرد (Rettberg, 2019: 138-141).
امروزه، با ظهور هوش مصنوعی چندوجهی ، این ژانر در آستانۀ یک جهش تکاملی دیگر قرار دارد. مدل‌هایی که قادر به تولید همزمان متن، تصویر و موسیقی هستند، می‌توانند «رویداد اجرایی» را به سطحی جدید از پیچیدگی و پویایی برسانند. در این افق، می‌توان یک ماشین شعری را تصور کرد که نه تنها کلمات را تولید می‌کند، بلکه به صورت آنی، یک قطعۀ موسیقی متناسب با بار عاطفی آن کلمات را می‌سازد و انیمیشن تایپوگرافی را به شکلی طراحی می‌کند که با ریتم آن موسیقی هماهنگ باشد. در این‌جا، نقش مؤلف انسانی از یک طراح دقیق، به یک «رهبر ارکستر الگوریتمیک» تغییر می‌یابد که تنها پارامترهای کلی را تعیین می‌کند و شاهد ظهور یک اثر چندرسانه‌ای کاملاً نوظهور می‌شود؛ اثری که محصول هم‌آفرینی خلاقانۀ چندین سیستم هوش مصنوعی متخصص است.
برای تحلیل زیبا‌شناختی چنین آثاری، باید به شیوه‌ای که سازوکارهای محاسباتی، تجربۀ حسی کاربر را شکل می‌دهند، توجه کرد. در این ژانر، شگردهای مبتنی‌بر چندرسانگی و توالی زمانی به عناصر غالب تبدیل می‌شوند؛ ارزش هنری، در هم‌نوایی یا تضاد هنرمندانۀ میان متن، تصویر و صدا و همچنین در کنترل بلاغی ریتم و سرعت اجرا نهفته‌ست. رابط کاربری اغلب شفاف و حداقلی‌ست تا تجربۀ نمایشی و غوطه‌ورکننده را مختل نکند و زیرساخت رویه‌ای، اگرچه برای اجرای پویانمایی‌ها حیاتی‌ست، اما معمولاً خود به موضوع اصلی اثر تبدیل نمی‌شود. شگردهای مبتنی‌بر طراحی فضایی نیز عمدتاً به فضای دوبعدی صفحه نمایش -درحکم یک بوم نقاشی متحرک- محدود است. بر اساس این ابزارها، یک منتقد کُدبی در مواجهه با یک اثر از این ژانر، با این قبیل‌پرسش‌ها روبه‌روست:
	حرکت کلمات و حروف چگونه به‌عنوان یک ابزار بیانی عمل می‌کند؟ آیا این حرکت، معنای کلمات را تقویت می‌کند (مثلاً کلمۀ «سقوط» که به پایین صفحه می‌افتد) یا با آن در تضاد قرار می‌گیرد؟؛
	ماشین چگونه زمان را کنترل می‌کند؟ آیا هدف از این کنترل، خلق ریتم و هماهنگی‌ست یا ایجاد تنش، اضطراب و حس عدم کنترل در مخاطب؟؛
	رابطۀ میان متن، تصویر و صدا چیست؟ آیا هم‌نوایانه و در جهت تقویت یک حس واحد عمل می‌کنند، یا ناهمخوان و متضاد هستند تا یک معنای کنایی یا پیچیده‌تر خلق کنند؟؛
	میزان تعامل کاربر چه‌قدر است؟ آیا او صرفاً یک تماشاگر منفعل است یا می‌تواند بر روند، سرعت یا محتوای اجرا تأثیر بگذارد؟؛
	این اثر چگونه بدن و حواس مخاطب را درگیر می‌کند؟ آیا نیازمند یک «توجه برفراز» برای پردازش همزمان چندین جریان اطلاعاتی‌ست یا یک تجربۀ حسی یک‌پارچه و غوطه‌ورکننده را فراهم می‌آورد؟؛
	این اثر چگونه از قابلیت‌های منحصربه‌فرد رسانۀ دیجیتال (مانند زمان‌مندی و چندرسانگی) برای خلق تجربه‌ای بهره می‌برد که در رسانۀ چاپ ناممکن است؟؛
	آیا این اثر یک ساختار روایی (دارای آغاز، میانه و پایان) را دنبال می‌کند یا یک ساختار تغزلی و تکرارشونده دارد؟؛
	فراتر از محصول نهایی، فرایند طراحی این اجرای چندرسانه‌ای (مثلاً انتخاب موسیقی، طراحی پویانمایی و هماهنگ‌سازی آن‌ها) چگونه به ارزش هنری و معنایی اثر کمک کرده است؟.
2.4.5. متن یک مشارکت جمعی است: نوشتار شبکه‌ای
دستۀ دیگری از آثار کُدَبی، متن را به یک فضای ارتباطی مشترک متجلی می‌سازد. این جریان گسترده که می‌توان آن را «نوشتار شبکه‌ای»  نامید، نمود عملی و اجتماعیِ «هم‌بستۀ شناختی» در مقیاسی وسیع است. در این‌جا، متن دیگر محصول تعامل یک کاربر با یک سیستم منفرد نیست، بلکه از دل تعاملات پیچیدۀ میان چندین عامل انسانی و غیرانسانی در بستر شبکه زاده می‌شود. این آثار، به جای تمرکز بر یک تجربۀ فردی و محصور، خودِ شبکه را به‌عنوان موضوع اصلی اثر به کار می‌گیرند.
یکی از نخستین اشکال این نوشتار شبکه‌ای، در «روایت جمعی» ظهور کرد. در این پروژه‌ها، شبکۀ اینترنت، یک کارگاه نویسندگی مشترک است و عاملیت تألیف، میان گروهی از انسان‌ها توزیع می‌شود. همان‌طور که رتبرگ اشاره می‌کند، این پروژه‌ها، از تلاش‌های اولیه در دوران پیشاوب مانند «سیاتل نامرئی»  گرفته تا تجربه‌های متأخرتر مانند ویکی‌رمان‌ها ، همواره با این چالش روبه‌رو بوده‌اند که چگونه می‌توان از دل هرج‌ومرج خلاق یک جمع، به یک روایت منسجم دست یافت (Rettberg, 2019: 171-174). شکل تکامل‌یافتۀ این رویکرد را می‌توان در Netprov، نوشتار بداهۀ شبکه‌ای ، مشاهده کرد؛ جایی که نویسندگان در بستر رسانه‌های اجتماعی مانند توییتر، به‌صورت زنده و در تعامل با یکدیگر، یک داستان بداهه را در برابر چشمان مخاطبان به اجرا درمی‌آورند. 
نوع دیگری از این نوشتار، نه میان انسان‌ها، که میان هنرمند و خودِ زبان و مادیت شبکه صورت می‌گیرد. در ژانر «کُدْکار» ، هنرمند با درهم‌آمیختن زبان طبیعی و زبان‌های برنامه‌نویسی، یک زبان دورگه خلق می‌کند. آثار «مِز» ، با سبک نوشتاری منحصربه‌فردش که از نشانه‌گذاری‌های کد برای شکستن و بازآفرینی معنای کلمات بهره می‌برد، نمونۀ اعلای این گفت‌وگو میان دو نظام زبانی متفاوت است (Rettberg, 2019: 160-161). به همین ترتیب، جنبش «فلارف»  نیز با استفاده از نتایج عجیب و غیرمنتظرۀ موتورهای جست‌وجو به‌عنوان مادۀ خام شعری، به‌نوعی در حال گفت‌وگو با زبان جمعی و الگوریتمیکِ شبکه است.
از سوی دیگر، در برخی آثار این ژانر، موضوع اصلی، نقد خود شبکه از طریق پرداختن به ابعاد سیاسی و انتقادی آن است. این آثار به جای نقدکردن شبکه‌ای‌شدن نوشتار از بیرون (مثلاً در قالب یک مقاله)، از منطق و ابزارهای خودِ آن برای به پرسش‌کشیدن ساختارهای قدرت نهفته در آن -از نظارت الگوریتمیک گرفته تا تجاری‌سازی داده‌ها- استفاده می‌کنند. پروژۀ TrackMeNot اثر دنیل هاو  و همکارانش، نمونه‌ای از این آثار انتقادی‌ست. این اثر که در قالب یک افزونۀ مرورگر  عرضه می‌شود، به جای مسدودکردن ردیاب‌ها، استراتژی «ابهام‌افکنی» را در پیش می‌گیرد. هر بار که کاربر یک جست‌وجوی واقعی در موتورهای جست‌وجو انجام می‌دهد، این افزونه به‌صورت خودکار و در پس‌زمینه، سیلی از جست‌وجوهای جعلی اما قابل‌باور را نیز به سمت همان موتور جست‌وجو روانه می‌کند. این کار، ردپای دیجیتال واقعی کاربر را در میان انبوهی از آلودگی اطلاعاتی پنهان می‌سازد و فرایند ساخت مجموعه‌ای دقیق از علایق و رفتار او را برای شرکت‌های جمع‌آموری داده، عملاً ناممکن می‌سازد. در این‌جا، خودِ کد به یک کنش سیاسی بدل می‌شود و اثر هنری، نه از طریق بازنمایی، که از طریق مداخلۀ مستقیم در زیرساخت نامرئی شبکه، نقد خود را به‌اجرا درمی‌آورد (Rettberg, 2019: 180).
ظهور مدل‌های زبانی بزرگ، پتانسیل بازتعریف تمام ابعاد این نوشتار شبکه‌ای را دارد. هوش مصنوعی می‌تواند به‌عنوان یک «شرکت‌کنندۀ» غیرانسانی در یک Netprov ظاهر شود، یک روایت جمعی را با تولید محتوای منسجم هدایت کند، یا ابزارهای قدرتمندتری برای نقد شبکه فراهم آورد. با این حال، همان‌طور که هِیلز هشدار می‌دهد، خودِ این مدل‌ها نیز محصول همان ساختارهای قدرتی هستند که ادعای نقدشان را دارند و با سوگیری‌های ایدئولوژیک نهفته در داده‌های آموزشی‌شان، این شبکه را به شیوه‌هایی نامرئی شکل می‌دهند (Hayles, 2025: 161). این تنش میان ظرفیت رهایی‌بخش و محدودیت‌های ایدئولوژیک، میدان اصلی نبرد در آیندۀ «متن یک مشارکت جمعی‌ست» خواهد بود.
درک زیباشناختی این ژانر، نیازمند آن است که کانون توجه را از «اثر در حکم یک سیستم بسته»، به «زیست‌بومِ شبکه‌ای» که اثر در آن زندگی می‌کند، منتقل کنیم. در این‌جا، شگردهای مبتنی‌بر زیرساخت رویه‌ای، نه در کد خودِ اثر، که در کدِ پلتفرم (مانند الگوریتم نمایش توییتر) و تعامل هنرمند با آن متجلی می‌شود. رابط کاربری، همان رابط آشنای رسانه‌های اجتماعی‌ست، اما هنر در وارونه‌کردن یا به‌بازی‌گرفتن خلاقانۀ این رابط برای اهداف ادبی نهفته‌ست. زمان در این ژانر، زمان واقعی و هم‌زمانِ شبکه‌ای‌ست و فضا، فضای اجتماعی و عمومیِ پلتفرم. چندرسانگی نیز یکی از ویژگی‌های ذاتی این فضاست. بر اساس این ابزارها، یک منتقد کُدبی در مواجهه با یک اثر نوشتار شبکه‌ای، با این پرسش‌ها دست‌وپنجه نرم می‌کند:
	ساختار مشارکت در این اثر چگونه است؟ آیا باز و دموکراتیک است (مانند ویکی‌رمان)، هدایت‌شده است (مانند نت‌پرو)، یا مبتنی‌بر جمع‌آوری پنهان داده از کاربران؟؛
	اثر چگونه از قابلیت‌ها و محدودیت‌های سکوی میزبان (مانند محدودیت کاراکتر در توییتر یا ساختار زمانی فیسبوک) به‌عنوان یک ابزار زیباشناختی بهره می‌برد؟؛
	مخاطب در این اثر چه جایگاهی دارد؟ آیا صرفاً یک تماشاگر است، یک مشارکت‌کنندۀ بالقوه است، یا خود بخشی از مادۀ خام اثر (مانند داده‌هایش) به‌شمار می‌رود؟؛
	این اثر چگونه زبان‌ها و خرده‌فرهنگ‌های خاص اینترنتی (مانند میم‌ها، هشتگ‌ها، یا زبان کُدکار) را به کار می‌گیرد یا نقد می‌کند؟؛
	اثر چگونه حضور بدنمند و اجتماعی کاربران را در فضای مجازی بازنمایی یا به چالش می‌کشد؟؛
	ماهیت «زنده» و «هم‌زمان» این آثار، چگونه بر تجربۀ مخاطب تأثیر می‌گذارد؟؛
	این اثر در چه رابطه‌ای با اقتصاد پلتفرمی که بر بستر آن اجرا می‌شود، قرار دارد؟ آیا آن را می‌پذیرد، نقد می‌کند، یا از آن بهره می‌برد؟؛
	در آثاری که از داده‌های کاربران (آگاهانه یا ناآگاهانه) استفاده می‌کنند، چه مسائل اخلاقی‌ای دربارۀ حریم خصوصی، رضایت و مالکیت مطرح می‌شود؟؛
	آثاری که هدفشان نقد یا مداخلۀ سیاسی‌ست، تا چه حد در دست‌یابی به این هدف و ایجاد یک تأثیر ملموس بر شبکه یا کاربران آن، موفق هستند؟.
2.4.6. متن یک جغرافیای حضور است: روایت‌های مکان‌مند
در این ژانر، متن به جغرافیای حضور کاربر بدل می‌شود. به‌طور مثال، در «روایت‌های مکان‌مند» ، گفت‌وگوی میان متن و کاربر را از شبکه فراتر برده و به جهان فیزیکی و تجربۀ حسی-حرکتی بدن منتقل می‌کند. اینجا همان جایی‌ست که، به تعبیر اندرو مایکل رابرتز، میل دیرینۀ ادبیات الکترونیک برای فرار از سطح صاف و دوبعدی، به معنای دقیق کلمه «تحقق» می‌یابد (Roberts, 2010: 153). 
در این ژانر، متن با موقعیت جغرافیایی کاربر وارد گفت‌وگو می‌شود. برای مثال، در اثر 34 North 118 West، اثر جرمی هایت ، جف نولتون  و نائومی اسپلمن ، کاربر با قدم‌زدن در یک محلۀ صنعتی واقعی در لس‌آنجلس، از طریق یک دستگاه GPS، داستان‌های ارواح کارگرانی را که زمانی در آن‌جا زیسته‌اند، می‌شنود و به نوعی «باستان‌شناسی روایی» دست می‌زند (Rettberg, 2019: 186). این آثار، با استفاده از فناوری، لایه‌ای از روایت دیجیتال را بر روی مکان‌های واقعی قرار می‌دهند و تجربۀ ادبی را به یک کنش کاملاً بدنمند و موقعیت‌مند بدل می‌سازند؛ جایی که، به تعبیر رابرتز، خوانندۀ فعال به «خواننده‌ای با تحرک فیزیکی» در یک محیط زیبا‌شناختی پویا تبدیل می‌شود (Roberts, 2010: 166).
برای تحلیل چنین آثاری، باید به تعامل پیچیدۀ میان سه عنصر کلیدی توجه کرد: متن روایی، فضای فیزیکی، و بدنِ در حال حرکت کاربر. در این‌جا، شگردهای مبتنی‌بر طراحی فضایی، از معماری مجازی فراتر رفته و به «طراحی مسیر» در جهان واقعی تبدیل می‌شوند. رابط کاربری، اغلب به شکل یک نقشه بر روی گوشی هوشمند یا صرفاً دستورات صوتی‌ست تا توجه کاربر را از محیط پیرامون منحرف نکند. زمان در این ژانر، زمان واقعی و فیزیکیِ قدم‌زدن کاربر است و زیرساخت رویه‌ای، در منطق الگوریتمیکِ GPS و نرم‌افزاری که مکان کاربر را تشخیص داده و محتوای مناسب را فعال می‌کند، نهفته‌ست. بر اساس این ابزارها، یک منتقد کُدبی در مواجهه با یک اثر از این ژانر، با این سوالات مواجه است:
	روایت چگونه با مکان فیزیکی مشخصی که در آن اجرا می‌شود، ارتباط برقرار می‌کند؟ آیا داستان، تاریخچۀ پنهان آن مکان را آشکار می‌سازد، یک لایۀ کاملاً خیالی بر آن می‌افزاید، یا با آن در تضاد قرار می‌گیرد؟؛
	مسیر پیشنهادی به کاربر چگونه طراحی شده‌ست؟ آیا یک مسیر خطی و ازپیش‌تعیین‌شده است یا یک فضای باز برای کاوش آزادانه؟ این انتخاب چه تأثیری بر حس عاملیت و تجربۀ روایی دارد؟؛
	کنش فیزیکیِ راه‌رفتن، توقف‌کردن، و نگاه‌کردن به اطراف، چگونه به بخشی از فرایند خواندن و معناسازی تبدیل می‌شود؟؛
	اثر چگونه اطلاعات را به کاربر منتقل می‌کند (از طریق صدا، متن، یا تصویر بر روی صفحه)؟ آیا این رابط، تجربۀ حضور در مکان واقعی را تقویت می‌کند یا آن را مختل می‌سازد؟؛
	سرعت حرکت کاربر در فضا، چه تأثیری بر ریتم و سرعت دریافت روایت دارد؟ آیا اثر، کاربر را به حرکت سریع یا درنگ و تأمل وامی‌دارد؟؛
	اثر چگونه مرز میان جهان فیزیکی و جهان روایی را مدیریت می‌کند؟ آیا این دو جهان به صورت یک‌پارچه در هم می‌آمیزند یا دائماً به کاربر یادآوری می‌شود که در حال تجربۀ یک اثر هنری است؟؛
	عوامل پیش‌بینی‌نشدۀ محیط واقعی (مانند آب‌وهوا، صدای ترافیک، یا حضور دیگران) چگونه بر تجربۀ ازپیش‌طراحی‌شده تأثیر می‌گذارند و به بخشی از آن تبدیل می‌شوند؟؛
	آیا این اثر تنها در یک مکان خاص و منحصربه‌فرد قابل تجربه است، یا می‌توان منطق آن را در مکان‌های مشابه دیگر نیز پیاده کرد؟؛
	این اثر چگونه با حافظۀ شخصی یا جمعی مرتبط‌با آن مکان فیزیکی بازی می‌کند، آن را به چالش می‌کشد، یا تقویت می‌کند؟؛
	آیا اثر از این قالب برای طرح یک مسئلۀ اجتماعی یا سیاسی مرتبط‌با آن مکان (مانند تاریخچۀ یک محله) استفاده می‌کند؟.
2.4.7. متن یک فضای بدنمند است: جریان‌های فراتر از صفحه نمایش
آخرین ژانر کُدَبیات، متن را در جایگاه یک محیط تعاملی و فیزیکی قرار می‌دهد. این آثار که در دستۀ «جریان‌های واگرا»   قرار می‌گیرند، مشارکت میان متن و کاربر را از شبکه فراتر برده و به جهان فیزیکی و تجربۀ حسی-حرکتی بدن منتقل می‌کنند. اینجا همان جایی‌ست که، به تعبیر مایکل رابرتز، میل دیرینۀ کُدَبیات برای فرار از سطح صاف و دوبعدی، به معنای دقیق کلمه «تحقق» می‌یابد (Roberts, 2010: 153). این ژانر، تجلی نظریۀ بدن فناورانه هستند؛ جایی که مرز میان کالبد بیولوژیک کاربر و جهان مجازی متن، عملاً فرومی‌ریزد.
این درگیری بدنمند، در «چیدمان‌های تعاملی»  به اوج خود می‌رسد. در اثر کلاسیک باران متن   (۱۹۹۹) اثر کامیل اتربک  و رومی آچیتوو ، حروف یک شعر از بالای صفحه فرومی‌ریزند و مخاطب می‌تواند با تصویر بدن خود در برابر تصویر، این حروف را گرفته و با آن‌ها بازی کند. در این‌جا، بدن به‌طور کامل جایگزین ابزارهایی مانند موس می‌شود و خود به رابط کاربری تبدیل می‌گردد. این مسیر، در نهایت به واقعیت مجازی و واقعیت افزوده ختم می‌شود؛ جایی که متن هویت خود را به‌عنوان یک «سطح» کاملاً از دست داده و به یک محیط قابل سکونت و سه‌بعدی تبدیل می‌شود. در این جهان‌ها، همان‌طور که در فصل قبل تبیین شد، خواندن به معنای تحت‌اللفظی کلمه به یک کنش بدنمند تبدیل می‌شود که از طریق حرکت فیزیکی و تعامل حسی-حرکتی صورت می‌پذیرد.
مدل‌های زبانی بزرگ، ظرفیت آن را دارند که این فضاهای بدنمند را از محیط‌هایی با تعاملات ازپیش‌تعیین‌شده، به جهان‌هایی واقعاً پویا و پاسخ‌گو تبدیل کنند. یک سیستم هوش مصنوعی می‌تواند یک روایت مکانی خلق کند که نه بر اساس نقاط ثابت، بلکه‌بر اساس مسیر حرکت آنی، سرعت و حتی جهت نگاه کاربر، به شکلی کاملاً منحصربه‌فرد تولید شود. در یک چیدمان واقعیت مجازی، هوش مصنوعی می‌تواند شخصیت‌هایی را خلق کند که قادرند به صورت طبیعی با حرکات و کلام کاربر وارد تعامل شوند. این فناوری، مرز میان جهان فیزیکی و مجازی را بیش‌ازپیش کم‌رنگ سازد.
برای تحلیل زیبا‌شناختی چنین آثاری، باید به شیوه‌ای که بدن کاربر به‌عنوان یک عنصر فعال در ساختار اثر به‌کار گرفته می‌شود، توجه کرد. در این‌جا، شگردهای مبتنی‌بر طراحی فضایی (در قالب معماری محیط مجازی) و رابط کاربری (که اکنون خودِ بدن است) به عناصر غالب تبدیل می‌شوند. چندرسانگی در این آثار به اوج خود می‌رسد و زیرساخت رویه‌ای، در کدی نهفته‌ست که حرکات بدن را به کنش‌های مجازی ترجمه می‌کند. بر اساس این ابزارها، یک منتقد کُدبی در مواجهه با این آثار، با این قبیل‌پرسش‌ها روبه‌روست:
	بدن کاربر دقیقاً چه نقشی در این اثر ایفا می‌کند؟ آیا صرفاً یک کنترل‌گر است، یا خود به بخشی از جهان روایی تبدیل می‌شود؟؛
	محیط فیزیکی یا مجازی چگونه طراحی شده‌ست تا کنش‌های بدنی خاصی را ترغیب یا محدود کند؟؛
	سیستم چگونه به حرکات بدن کاربر بازخورد می‌دهد (از طریق تصویر، صدا، یا بازخورد لمسی)؟ این حلقۀ بازخورد حسی-حرکتی، چه نوع تجربۀ زیباشناختی‌ای را خلق می‌کند؟؛
	اثر چگونه مرز میان بدن فیزیکی کاربر و بدن مجازی او (آواتار) یا جهان اثر را مدیریت می‌کند؟ آیا این مرزها را تقویت می‌کند یا درهم‌می‌شکند؟؛
	این آثار که اغلب در محیط‌های عمومی (مانند گالری‌ها) به نمایش درمی‌آیند، چه رابطه‌ای میان «مشارکت‌کنندۀ» فعال و «تماشاگران» منفعل برقرار می‌کنند؟ آیا تماشای کنشگری دیگران، خود بخشی از تجربۀ اثر است؟؛
	چگونه روایت (در صورت وجود) از طریق کنش‌های بدنی پیش می‌رود؟
2.5. افق‌های نو: کُدَبیات و هوش مصنوعی 
در فصل پیشین، استدلال شد که اثر کُدبی، رخدادی برآمده از همکاری پیچیده و نوظهورِ سه‌گانۀ مؤلف، خواننده و ماشین است. در این فرایند، ماشین، یک هم‌آفرین نظام‌مند در هم‌بستۀ شناختی انسان و رایانه است که بر اساس قواعد و الگوریتم‌های از پیش‌تعیین‌شده، در شکل‌گیری رخداد متن، نقش ایفا می‌کند. همان‌طور که در پایان هر ژانر توضیح مختصری داده شد، ظهور انفجاری هوش مصنوعی مولد، به‌ویژه مدل‌های زبانی بزرگ، درحال‌رقم‌زدن یک جهش پارادایمی در کیفیت و عمقِ نقش هم‌آفرینی ماشین، درون این هم‌بسته‌های شناختی‌ست. در این‌جا، عاملیت ماشین از یک «هم‌آفرینی مبتنی‌بر قواعد دیکته‌شده از طرف قطب انسانی» به یک «هم‌آفرینی مبتنی‌بر خودزایندگی و خودقاعده‌پردازی ماشینی» تحول می‌یابد. ماشین دیگر صرفاً یک مجری نیست که امکان‌های تعریف‌شده را اجرا کند، بلکه خود به یک عامل خلاق بدل می‌شود که قادر است در لحظه، الگوهای زبانی، مسیرهای روایی و حتی قواعد سبکی جدیدی را که پیش از این در داده‌های اولیه‌اش وجود نداشته، فهم و تولید کند. این جهش در عاملیت ماشین، گونه‌شناسی‌های پیشین را توسع و تعمیق می‌بخشد و ما را با پرسش‌های نوینی روبه‌رو می‌سازد که بهتر است در بخشی جداگانه بدان پرداخته شود. پیش از آن باید به یک تفکیک مفهومی ضروری بپردازیم.
۲.۵.۱. از ماشین قاعده‌بنیاد تا ماشین مولد: یک تفکیک مفهومی ضروری
«ماشین» در جهان کُدبیات، یک مفهوم یک‌پارچه و ثابت نیست، بلکه در طول زمان، خود دست‌خوش تحولاتی جدی شده‌ست. در این‌جا، لازم است سه منزل‌گاه ماشین را از یکدیگر متمایز کنیم. 
نخستین و آشناترین چهرۀ ماشین در کُدبیات، چهرۀ یک ماشین قاعده‌بنیاد  است. در این منزل‌گاه نخست، که نمونۀ آن را در بسیاری از آثار کُدَبی اولیه می‌بینیم، ماشین بر اساس یک منطق صریح و از پیش‌نوشته‌شده توسط مؤلف/برنامه‌نویسنده (قطب انسانی هم‌بستۀ شناختی) عمل می‌کند. مؤلف در این‌جا تمام سازوکارها، چرخ‌دنده‌ها و مسیرهای ممکن را با جزئیات کامل طراحی کرده است. ماشین، پس از ساخته‌شدن، صرفاً یک مجری بی‌نقص و خستگی‌ناپذیرست که بر اساس همان منطق مکانیکی و از پیش‌تعیین‌شده، کاربر را در یک سیستم بسته به حرکت درمی‌آورد. خروجی آن اگرچه ممکن است متنوع به نظر برسد، اما همواره محدود به همان امکان‌هایی‌ست که برنامه‌نویسنده در قواعد اولیه برایش تعریف کرده‌ست. در این‌جا، ماشین یک ابزار پیچیده برای «اجرا»ی یک ساختار ثابت است، نه «خلق» یک ساختار نو.
منزل‌گاه دوم، گذاری مفهومی از اجرای صرف به تحلیل الگوست. در «یادگیری ماشین»، ماشین دیگر صرفاً از قواعد صریح پیروی نمی‌کند، بلکه توانایی «یادگیری» از داده‌های آموزشی را پیدا می‌کند. در اینجا، مؤلف به جای کدنویسی تمام قواعد، پیکرۀ متنی عظیمی را برای ماشین فراهم می‌آورد. ماشین، همچون یک کارآموز سبک‌شناس، با تحلیل این داده‌ها می‌آموزد که الگوهای آماری را تشخیص دهد؛ برای مثال، می‌تواند با دقت بالایی، ژانر یک متن یا لحن یک شعر را بر اساس ویژگی‌هایی که برایش تعریف شده، دسته‌بندی کند. با این حال، عاملیت ماشین در این‌جا همچنان محدود است. او یک تحلیلگر الگوست، نه یک آفرینندۀ الگو. او می‌تواند بگوید یک متن به سبک فردوسی نزدیک است، اما نمی‌تواند به سبک فردوسی، بیتی نو بسراید.
منزل‌گاه سوم، یک جهش تمام‌عیار است. با ظهور یادگیری عمیق و مدل‌های زبانی بزرگ ما با ماشینی روبه‌رو هستیم که دیگر صرفاً الگوهای سطحی را تحلیل نمی‌کند، بلکه قادر است اصول بنیادین و ساختارهای عمیق زبان یا «بازنمایی‌ها» را بیاموزد. این ماشین، به‌تعبیری، یک «جعبه سیاه خلاق»  است؛ سیستمی که به جای پیروی از قواعد صریح یا بازتولید الگوهای آماری، بر اساس یک مدل احتمالاتی، به تولید متن جدید می‌پردازد. خروجی این ماشین دیگر صرفاً بازتابی از داده‌های آموزشی‌اش نیست، بلکه می‌تواند ترکیبی نوآورانه، بدیع و پیش‌بینی‌ناپذیر باشد. در این‌جا، ماشین از جایگاه یک تحلیل‌گر به جایگاه یک هم‌آفرین مولد ارتقاء می‌یابد. با توجه به اهمیت این منزل‌گاه در ادامه به بررسی دقیق‌تر تبعات آن بر کدبیات خواهیم پرداخت. 
۲.۵.۲. سرشت دوگانۀ ماشین مولد و بحران بازنمایی
همان‌طور که اشاره شد، ماشین مولد، یک هم‌آفرین قدرتمند است. اما این توان، سرشتی دوگانه دارد. این ماشین، یک بداهه‌پرداز و در عین حال یک تاریخ‌نگار نامعتبر است. از آنجا که درک او از جهان نه بر اساس تجربۀ زیسته، که بر اساس الگوهای آماری در متون استوار است، همواره در معرض خطر «هذیان‌گویی»  قرار دارد؛ یعنی تولید متنی که به ظاهر معقول، اما درواقع فاقد هرگونه لنگر ارجاعی به یک واقعیت بیرونی‌ست. این «گسست ارجاعی»، که کاترین هیلز آن را «بحران بازنمایی»  در عصر هوش مصنوعی می‌نامد، بزرگ‌ترین چالش پیش روی استفادۀ ادبی و پژوهشی از این فناوری به‌شمار می‌رود. برای حل این چالش سازوکارهای مختلفی پی گرفته شده است که در ادامه به آن‌ها می‌پردازیم.
2.5.2.1. ساخت بازیابی-افزوده 
نخستین و شاید مهم‌ترین سازوکار برای مهار خلاقیت ماشین و معتبرسازی گفته‌های آن، «ساخت بازیابی‌-‌افزوده» یا به اختصار «سبا» (RAG) است. این سازوکار، در ساده‌ترین تعریف، به مدل زبانی، «یک کتابخانۀ شخصی و مهارت استفاده از آن» را، اعطا می‌کند. پیش از آنکه مدل، پاسخی را تولید کند، سازوکار «سبا» (RAG) ابتدا یک جست‌وجوی هدفمند در یک مخزن دانش مشخص (مانند مجموعه‌آثار یک شاعر، بایگانی دیجیتال یک روزنامه، یا یادداشت‌های شخصی نویسنده) انجام می‌دهد. سپس، مرتبط‌ترین قطعات اطلاعاتی را از این مخزن «بازیابی» کرده و آن‌ها را به‌عنوان یک بافتار  واقعی و مستند، در اختیار مدل قرار می‌دهد. در نهایت، مدل موظف می‌شود که پاسخ خلاقانۀ خود را بر اساس این اطلاعات بازیابی‌شده و مستند، تولید کند. این فرایند، که در ظاهر صرفاً فنی به‌نظر می‌رسد، پیامدهای ادبی و زیباشناختی تازه‌ای به همراه دارد. نخست، ما شاهد نوعی از «بینامتنیت زنده»  هستیم. برخلاف ادبیات سنتی که در آن بینامتنیت توسط مؤلف در متن جاگذاری یا توسط منتقد کشف می‌شود، در این‌جا روایت، در لحظۀ اجرا و بر اساس تعامل با کاربر، به اسناد بیرونی گره می‌خورد. ماشین می‌تواند از دیوان حافظ نیم‌مصرعی را وام بگیرد، یا با ارجاع به خاطرات شفاهی یک شخصیت تاریخی، روایتی نو خلق کند. این فرایند، اثر ادبی را به یک ارگانیسم زنده تبدیل می‌کند که همواره در حال گفت‌وگو با کتابخانۀ خود است. افزون بر این، این سازوکار به اثر ادبی نوعی «موقعیت‌مندی»  می‌بخشد. از آنجا که مخزن دانش می‌تواند بر اساس زمینۀ تعامل (مانند مکان، زمان یا هویت مخاطب) تغییر کند، هر اجرای روایت به یک تجربۀ یکتا و موقعیت‌مند بدل می‌شود. برای مثال، یک اثر کُدبی می‌تواند روایتی از یک محلۀ شهری ارائه دهد که با قدم‌زدن کاربر در آن محله، خاطرات و اسناد مربوط به هر کوچه را از آرشیو خود بازیابی کرده و در لحظه به بخشی از روایت تبدیل کند. مهم‌تر از همه، «سبا» (RAG) امکان خلق ژانرهای ترکیبی نوینی را فراهم می‌آورد. این سازوکار به مؤلف اجازه می‌دهد تا روایتی خلق کند که در آن، «مواد خام» بایگانی‌شده و مستند، با لحن خلاق و تخیل ماشین در هم آمیزد. نتیجه، داستانی‌ست که در آن، مرز میان سند تاریخی و بداهه‌پردازی ادبی به شکلی پویا و سیال درمی‌آید. به‌طور خلاصه، «سبا» (RAG) نه تنها یک راهکار فنی برای مشکل «هذیان‌گویی»، که یک موتور زیباشناختی‌ست که کُدبیات را به استنادپذیری، بینامتنیت زنده و موقعیت‌مندی مجهز می‌کند و راه را برای آفرینش فرم‌های ادبی نوین هموار می‌سازد.
با این حال، اگرچه اکنون ماشین به پشتوانۀ اسناد معتبر بداهه می‌پردازد، اما به گفتۀ هیلز، همچنان این کار را از طریق «شناخت ناآگاه»  و بدون درک زیسته از آن متون انجام می‌دهد. این وضعیت، پرسش‌های اخلاقی پیچیده‌ای را در باب حقوق مؤلفان، شفافیت منابع و سوءگیری‌های پنهان در بایگانی به میان می‌آورد. به عبارت بهتر، اتصال ماشین به بایگانی‌های بیرونی، باعث شکل‌گیری مسائلی در باب حقوق مؤلفانِ منابع بازیابی‌شده به میان می‌آورد. هم‌چنین شفافیت منابع و چگونگی ارجاع‌دهی خودکار، به یک چالش فنی و اخلاقی بدل می‌شود. همچنین، سوءگیری‌های پنهان در خود بایگانی می‌تواند به متن تولیدشده منتقل شود و روایتی جهت‌دار را به‌عنوان حقیقتی بی‌طرف عرضه کند. بنابراین، استفادۀ مسئولانه از این سازوکار قدرتمند، نیازمند طراحی دقیق پیکربندی‌های فنی و تدوین اصول اخلاقی روشنی‌ست تا بتوان از پتانسیل‌های خلاقانۀ آن بهره برد و همزمان ریسک‌های آن را مدیریت کرد.
2.5.2.2. تنظیم خلاقیت با «دما» 
اتصال ماشین به یک کتابخانۀ معتبر از طریق «سبا» (RAG)، تنها بخشی از چالش آفرینش‌گری مولد ماشین، یعنی مسئلۀ استنادپذیری را، حل می‌کند. بخش دیگری از این چالش، به سبک و لحن بازمی‌گردد: ماشین چگونه باید این دانش بازیابی‌شده را بیان کند؟ آیا باید یک راوی وفادار و وقایع‌نگار باشد، یا یک بداهه‌پرداز نوآور؟ کنترل این طیف گسترده از سبک و لحن بیان، از طریق سازوکار به‌ظاهر ساده‌ای به نام «دما» صورت می‌گیرد. از نظر فنی، دما پارامتری‌ست که میزان تصادفی‌بودن و پیش‌بینی‌ناپذیری را در انتخاب واژگان توسط مدل تنظیم می‌کند. اما از منظر زیبا‌شناختی، این سازوکار به ابزاری برای مدیریت لحن و کنترل خلاقیت بدل می‌شود. با تنظیم دما، مؤلف می‌تواند لحن و بیان ماشین را در طیفی از یک مستندنگار محافظه‌کار تا یک شاعر آوانگارد تغییر دهد. بدین‌صورت که با پایین‌بودن دما، ماشین به یک نویسندۀ محتاط و منطقی بدل می‌شود. او همواره محتمل‌ترین و قابل‌پیش‌بینی‌ترین واژۀ بعدی را انتخاب می‌کند. نتیجه، متنی‌ست منسجم، پایدار و از نظر سبکی یک‌دست. این حالت برای خلق یک صدای روایی واحد، ارائۀ استدلال‌های منطقی یا حفظ یک لحن مشخص در طول یک اثر بلند، مناسب است. اما با افزایش دما، ماشین به ریسک‌کردن تشویق می‌شود. او از انتخاب‌های متداول فراتر رفته و مسیرهای زبانی کم‌تر پیموده‌شده را می‌آزماید. این‌جاست که «جهش‌های خلاق»  رخ می‌دهند: استعاره‌های نو، ترکیبات بدیع و غافل‌گیری‌هایی در محور هم‌نشینی زبان. دمای بالا، قلمروِ زبان‌ورزی‌های شاعرانه‌ست. با این حال، این جسارت زبانی هزینه‌ای نیز در بر دارد. همان سازوکاری که جهش‌های خلاق را ممکن می‌سازد، خطر «گسیخت شیرازه»  را نیز افزایش می‌دهد. متن ممکن است از مسیر منطقی خود خارج شود، خط تسبیح روایی را از هم بگسلد و در نهایت به یک تصادف و تصادم هرج‌ومرج‌وار و بی‌معنا بدل گردد.
بنابراین، هنر واقعی در استفاده از «دما» در تنظیم متناسب آن نهفته‌ست. کاربر می‌آموزد که چگونه این چرخۀ تنظیم دما را متناسب با نیاز هر لحظه از روایت تنظیم کند؛ دمایی پایین برای توصیف بخش‌های مستند، و جهشی کوتاه به دمایی بالاتر برای لحظات شاعرانه یا سوررئال. این فرایند، کنش آفرینش ادبی را از «نوشتن» به یک کنش ظریفِ «راه‌بری معنا و خلاقیت» بدل می‌کند؛ یعنی یافتن تعادلی دقیق میان معنای منسجم و غافل‌گیری بدیع.
2.5.2.3.  ابزارهای هدایت و کنترل 
اگر ماشین یک هم‌آفرین قدرتمند است، مؤلف چگونه می‌تواند بر این هم‌آفرین، تسلط و رهبری بیش‌تری داشته باشد؟ چگونه می‌تواند «صدا»، «سبک» و «جهان اثر» را نه به صورت کلی، که موشکافانه، هدایت نماید؟ پاسخ در جعبه‌ابزار نوینی نهفته‌ست که نقش مؤلف-کاربر را به یک «مربی»، «کارگردان» و «معمار اجرا» ارتقاء می‌بخشد. این جعبه‌ابزار شامل سه ابزار اصلی‌ست که در طیفی از کنترل پایدار و عمیق تا کنترل آنی و چابک قرار می‌گیرند.
2.5.2.3.1.  تثبیت صدای متن با «هم‌کوک‌سازی» 
نخستین و عمیق‌ترین ابزار کنترل، «هم‌کوک‌سازی» است. این سازوکار را می‌توان به مربی‌گری یک بازیگر برای ایفای یک نقش تشبیه کرد. در این فرایند، مؤلف یک پیکرۀ متنی بزرگ و هدفمند (برای مثال، مجموعه کامل آثار یک نویسندۀ صاحب‌سبک) را به مدل ارائه می‌دهد. مدل با «تمرین» بر روی این پیکره، پارامترهای داخلی خود را پیاپی بازتنظیم می‌کند. نتیجه این است که مدل، آن سبک و صدا را درونی می‌کند. او دیگر صرفاً از آن سبک تقلید نمی‌کند، بلکه آن سبک به بخشی از «شخصیت» او بدل می‌شود. این روش برای خلق یک «صدای پایدار» در کل یک اثر بلند یا مجموعه‌ای از آثار به‌کار می‌رود. برای مثال، اگر بخواهیم یک رمان کامل را به سبک‌وسیاق زبانی بیهقی بنویسیم، «هم‌کوک‌سازی» ابزار مناسبی‌ست. با این حال، این مربی‌گری عمیق، پرهزینه و زمان‌بر است و خطر «بیش‌همسان‌سازی»  را نیز به همراه دارد؛ یعنی ممکن است بازیگر ما به جای ایفای یک نقش مستقل، به یک مقلد صرف و بی‌روح بدل شود.
2.5.2.3.2. هدایت لحظه‌ای با «یادگیری از اندک‌نمونه» 
اگر «هم‌کوک‌سازی» نوعی مربی‌گری مدل در بلندمدت است، «اندک‌نمونه» مانند کارگردانیِ در لحظه و سر صحنۀ اجراست. در این روش، مؤلف-برنامه‌نویس به جای آموزش عمیق، تنها چند نمونۀ کوتاه و گویا از سبک مورد نظر را درست پیش از درخواست اصلی خود، در اختیار مدل قرار می‌دهد. مدل با دیدن این نمونه‌ها، الگو را به‌سرعت درک کرده و خروجی خود را بر اساس همان الگو تولید می‌کند. این یک «یادگیری آنی» یا «تقلید هوشمندانه» است. این تکنیک، برخلاف «هم‌کوک‌سازی» که صدایی پایدار و ریشه‌دار در اثر ایجاد می‌کند، ابزاری ایدئال برای تغییر سریع سبک و صداست. مؤلف می‌تواند برای هر فصل از یک رمان یا هر شخصیت، با ارائۀ چند مثال کوتاه، لحن و سبک متفاوتی را به ماشین القا کند. این روش چابک و انعطاف‌پذیر است، اما به‌اندازۀ «هم‌کوک‌سازی» عمیق نیست و به کیفیت و ترتیب نمونه‌های ارائه‌شده حساس است.
2.5.2.3.3. مهندسی بافتار 
«مهندسی بافتار» نقش مؤلف را از یک مربی یا کارگردان، به یک «معمار اجرا» ارتقاء می‌دهد. بافتار، درواقع، تمام آن چیزی‌ست که مدل در لحظۀ آفرینش بدان «نظر می‌اندازد» و بر اساس آن تصمیم می‌گیرد. مهندسی بافتار، هنر طراحی هوشمندانۀ این «نظرگاه» است. این معماری شامل چیدمان دقیق چندین عنصر در کنار یکدیگر است: 1. قواعد کلی جهان متن (تعریف شخصیت‌ها، قوانین فیزیکی و روابط حاکم بر جهان متن)؛ 2. کارت‌های سبک (دستورالعمل‌های صریح دربارۀ ریتم، واژگان و زاویه‌دید)؛ 3. یادگیری از اندک‌نمونه (مثال‌های لحظه‌ای برای هدایت سبک)؛ 4. ساخت بازیابی-افزوده (اطلاعات مستندی که باید در متن گنجانده شوند)؛ 5. حافظۀ کوتاه‌مدت (آنچه در چند جملۀ قبل گفته شده). با مهندسی بافتار، مؤلف/برنامه‌نویسنده یک طراح زیست‌بوم معنایی است. مهندس بافتار با چینش ماهرانۀ متغیرهای مختلف، فضایی را خلق می‌کند که ماشین را به‌صورت طبیعی به سمت تولید خروجی مطلوب هدایت نماید. 
۲.۵.۳. پیامدها: بررسی سه‌گانۀ مقدس در سه منزل‌گاه آفرینش رایانشی
مفاهیم و سازوکارهای فنی که از ابتدای این رساله به‌فراخور موضوعات مختلف تشریح شد، پیاپی در حال جابه‌جایی و بازآرایی شالوده‌های هستی‌شناختی امر ادبی بودند. یک‌بار در بخش سایبرمتن، به تحولات سه‌گانۀ متن، مؤلف و خواننده اشاره کردیم. در آن‌جا، بررسی ما با هدف تبیین تمایزها و تفاوت‌های این سه‌گانه در ادبیات مکتوب و کدبیات بود. اما در این بخش، ما تحولات این سه‌گانۀ مقدس را صرفاً داخل کدبیات بررسی می‌کنیم و به دنبال تحلیل پیامدهایی هستیم که انواع منزل‌گاه‌های آفرینش رایانشی (برنامه‌نویسی قاعده‌بنیاد/سنتی، یادگیری ماشین، یادگیری عمیق) بر «متن، مؤلف و خواندن» برجای می‌گذارند. بررسی ما در این‌جا، دربردارندۀ سیری تطبیقی‌ست. این رویکرد تطبیقی به ما اجازه می‌دهد تا ببینیم چگونه روابط میان این سه‌گانۀ مقدس، از یک ساختار سلسله‌مراتبی و مشخص در «برنامه‌های قاعده‌بنیاد/سنتی»، به یک آرایش پیچیده‌تر در «یادگیری ماشین»، و نهایتاً به یک زیست‌بوم توزیع‌شده و هم‌آفرین در «یادگیری عمیق» تحول یافته‌ست.
2.5.3.1. سرنوشت «متن، مؤلف و خواندن» در برنامه‌نویسی قاعده‌بنیاد
این بخش به‌طور مفصل در فصل یک، ذیل عنوان «فروپاشی سه‌گانۀ مقدس» بررسی شد و مخاطبان می‌توانند با مراجعه به آن، جزئیات بیش‌تری از مباحث ذیل کسب کنند. با این حال، همان‌طور که گفته شد، از طریق برنامه‌نویسی قاعده‌بنیاد، مؤلف از جایگاه خالق یک اثر ثابت، به یک «معمار» یا «برنامه‌نویس» تبدیل می‌شود که تنها فضای امکان و قواعد الگوریتمیک را طراحی می‌کند و کنترل خود را بر محصول نهایی از دست می‌دهد. به تبع آن، متن نیز از یک ابژۀ ثابت، کامل و تکرارپذیر، به یک «رویداد» گذرا، ناپایدار و وابسته‌به بستر اجرایی تبدیل می‌شود که به جای خوانده‌شدن، در هر لحظه توسط ماشین اجرا می‌گردد. در نهایت، خواننده از یک تماشاگر منفعل که تنها به تفسیر معنا می‌پردازد، به یک «بازیکن» یا «هم‌آفرین» تغییر می‌کند که با کنش‌های خود، نه تنها معنا، بلکه خودِ ساختار متن را نیز پیکربندی می‌کند. این سه موجودیت مجزا در یک «مدار سایبرنتیک» پویا ذوب می‌شوند، جایی که اثر ادبی دیگر یک محصول ثابت نیست، بلکه حاصل تعامل مداوم و بازگشتی میان طراحی برنامه‌نویسنده، اجرای محاسباتی ماشین و انتخاب‌های کاربر است.
2.5.3.2. سرنوشت «متن، مؤلف و خواندن» در یادگیری ماشین
در این مرحله، با ورود الگوی «یادگیری از داده»، نخستین ترک‌ها بر پیکرۀ صلب منزل‌گاه پیشین پدیدار می‌شود. در این‌جا، منطق «احتمال» و عدم قطعیت، جایگزین قواعد صریح و از پیش‌نوشته‌شده می‌شود.
2.5.3.2.1. مؤلف: از معمار به داده‌بان 
نقش مؤلف در این منزل‌گاه، از یک «معمار سیستم» که مستقیماً قواعد را کدنویسی می‌کند، به یک داده‌بان/متولی داده و طراح مدل تحول می‌یابد. کنش اصلی او دیگر نه طراحی یک نقشۀ کامل، که انتخاب یک الگوریتم یادگیری مناسب (مانند رگرسیون  یا درخت تصمیم ) و مهم‌تر از آن، جمع‌آوری، پالایش و مهندسی ویژگی‌هایی  است که ماشین باید از آن‌ها بیاموزد. در این‌جا، کنترل مؤلف بر خروجی، غیرمستقیم می‌شود. او دیگر به ماشین نمی‌گوید «چه کاری انجام بده»، بلکه با ارائۀ داده‌های مشخص، به او یاد می‌دهد که «چگونه الگوها را تشخیص دهد». بخش مهمی از «صدای اثر» اکنون در خودِ داده‌های آموزشی نهفته‌ست.
2.5.3.2.2. متن: از رخداد قاعده‌بنیان به رخداد احتمال‌بنیان
ماهیت متن نیز از یک «رخداد قاعده‌بنیان» به یک «رخداد احتمال‌بنیان» تغییر می‌کند. متن نتیجۀ یک محاسبۀ آماری بر اساس داده‌های ورودی‌ست. این بدان معناست که متن دیگر لزوماً بازتولیدپذیر نیست؛ یعنی ورودی‌های یکسان ممکن است به دلیل ماهیت آماری مدل، به خروجی‌های تا حدی متفاوت منجر شوند. متن به یک «پاسخ آماری» بدل می‌شود که از دل تحلیل الگوها در یک پیکرۀ عظیم متنی استخراج شده‌ست. هرچند این مدل‌ها عمدتاً تحلیلی هستند تا مولد، اما همین ورود احتمالات، پایه‌های مفهوم نسخۀ ثابت و قطعی از متن را متزلزل می‌سازد.
2.5.3.2.3. خواننده: از کنش‌گر به محرکِ سیستم
نقش خواننده نیز از یک «کنش‌گر» که مسیری را در یک نقشه انتخاب می‌کند، به یک «محرکِ سیستم» تغییر می‌کند. ورودی خواننده (مثلاً انتخاب یک مسیر داستانی) دیگر یک گره را در یک ساختار از پیش‌موجود فعال نمی‌کند، بلکه به‌عنوان دادۀ جدید، یک فرایند پیچیدۀ آماری را در مدل به راه می‌اندازد. خواننده در این‌جا، آغازگر یک فرایند استنتاج است. عاملیت او همچنان محدود است، اما نتیجۀ کنش او دیگر یک خروجی از پیش‌تعیین‌شده نیست، بلکه پاسخی غیرمشخص است که از دل ماشین بیرون می‌آید. این نخستین‌گام در مسیر تبدیل‌شدن خواننده از یک انتخاب‌گر، به یک مشارکت‌کننده در یک فرایند مبتنی‌بر احتمالات است.
2.5.3.3. سرنوشت «متن، مؤلف و خواندن» در یادگیری عمیق
با ظهور یادگیری عمیق و مدل‌های زبانی بزرگ، ما با ماشینی روبه‌رو هستیم که دیگر صرفاً تحلیل‌گر الگو نیست، بلکه خود یک آفرینندۀ مولد است. این جهش، پیامدهای تازه‌ای برای ارکان سه‌گانه به همراه دارد.
2.5.3.3.1. مؤلف: از داده‌بان به «خالق زیست‌بوم معنا»
همان‌طور که در فصل اول ذیل عنوان «مؤلف: از خداوندگار به معمار» مطرح شد، در سنت چاپ، مؤلف جایگاهی استعلایی و خدای‌گونه داشت؛ یک آفرینندۀ یکتا و منشأ اصلی معنا. در آن بخش، گفته شد که پیدایش کدبیات -در سِفْر برنامه‌نویسی قاعده‌بنیاد- مؤلف را تبدیل به یک برنامه‌نویسنده و قاعده‌پرداز کرد که باید در یک همکاری با ماشین به معماری اثر خود می‌پرداخت. کسی که باید ایده‌های ادبی خود را نه مستقلاً در کلمات، که در قالب ساختارهای الگوریتمیک و منطق محاسباتی نیز پیاده‌سازی می‌کرد. تمام این‌ها مؤلف را از جایگاه خودبسنده و خدای‌گونه خود دور می‌کرد. اما حالا، در منزل‌گاه یادگیری عمیق شاهد بازگشت صفت خداوندگاری به مؤلف به‌نحوی کاملاً متفاوت هستیم. در این‌جا، نقش مؤلف به یک «خالق زیست‌بوم معنایی» تحول می‌یابد. عاملیت و خلاقیت او دیگر در نوشتن مستقیم متن یا حتی مهندسی ویژگی‌های داده خلاصه نمی‌شود، بلکه در خلق و هدایت غیرمستقیم یک عامل مولد متبلور می‌گردد. این معماری، از طریق مجموعه‌ای از سازوکارهای کنترلی پیچیده صورت می‌پذیرد که پیش‌تر در بخش «سرشت دوگانۀ ماشین مولد» بدان پرداخته شد.
2.5.3.3.2. متن: از رخداد احتمال‌بنیان به «رخداد احتمال‌بنیان مولد»
به لطف سازوکارهایی چون «دما»، متن در هر اجرا، تنها یکی از بی‌نهایت‌مسیرِ ممکن در یک فضای احتمالاتی گسترده‌ست. متن، یک موجودیت مستقل نیست، بلکه محصول آنیِ «بافتار» یا پنجرۀ اجرایی خود است. کوچک‌ترین تغییری در این پنجره که توسط مؤلف و خواننده شکل می‌گیرد، می‌تواند به تولید یک متن کاملاً متفاوت منجر شود. بنابراین، دیگر نمی‌توان از «متن» به صورت مفرد سخن گفت. آنچه ما با آن روبه‌رو هستیم، خانواده‌ای از اجراهاست. لذا، خودِ «نظام مولد» به ابژۀ اصلی نقد و تحلیل بدل می‌شود.
2.5.3.3.3. خواننده: از محرک سیستم به «گره در حلقۀ بازخورد»
نقش خواننده نیز از یک «محرکِ سیستم» به یک «گرهی در حلقۀ بازخورد» تغییر می‌کند. عاملیت او دیگر صرفاً تعاملی نیست، بلکه مولد است؛ به این معنا که کنش‌های او مستقیماً در تولید و شکل‌دهی به خودِ متن دخالت دارند. درخواست‌ها و پرسش‌های خواننده، سازوکار «سبا» (RAG) را فعال کرده و تعیین می‌کند که کدام بخش از دانش بایگانی‌شده به صحنۀ روایت فراخوانده شود. او به صورت فعال، مواد خام روایت خود را داده‌بانی می‌کند. از طرف دیگر، ورودی‌های خواننده (دستورها/پرامپت‌ها) به بخشی حیاتی از بافتار اجرایی تبدیل می‌شوند. او با گفت‌وگوها و انتخاب‌هایش، علاوه‌بر مسیر روایت، «لحن» و «سبک» پاسخ ماشین را نیز هدایت می‌کند. در این منزل‌گاه، مرز میان خواندن و نوشتن، یا مصرف و تولید، کم‌رنگ می‌شود. خواننده، نه در انتهای زنجیرۀ ارتباطی که گرهی فعال در حلقۀ بازخوردی تولید است که کنش‌هایش مستقیماً به شکل‌گیری خودِ اثر می‌انجامد.
***
این بخش، ما را با پرسش‌های نوینی دربارۀ امر ادبی مواجه می‌سازد. هنگامی که مؤلف به «خالق یک زیست‌بوم معنایی» بدل می‌شود، آیا این بازگشتی به اقتدارست یا صرفاً توهم کنترل بر یک هم‌آفرین پیش‌بینی‌ناپذیر؟ اگر متن دیگر یک اُبژه نیست، بلکه «رخداد احتمال‌بنیان مولد» است، نقد ادبی چگونه می‌تواند به تحلیل چیزی بپردازد که در هر اجرا، جوهری متفاوت می‌یابد و شاید هرگز تکرار نشود؟ آنگاه که خواننده از یک محرک ساده به «گره مولد در حلقۀ بازخورد» ارتقاء می‌یابد و مرز میان خواندن و نوشتن محو می‌شود، آیا هنوز می‌توان از «تجربۀ خواندن» سخن گفت یا باید به دنبال واژگانی نو برای توصیف این هم‌آفرینی سیال باشیم؟ و... . در نهایت، این بخش نشان می‌دهد که کُدبیات در عصر هوش مصنوعی آزمایشگاهی زنده برای آیندۀ خودِ ادبیات است؛ آزمایشگاهی که در آن، بنیادی‌ترین مفروضاتمان دربارۀ تألیف، متن و خواندن به عناصر ابزار رایاناشی دوباره واکنش می‌دهند و دگرگون می‌شوند. تحلیل این دگرگونی‌ها، وظیفۀ پژوهش‌های آتی در این حوزۀ نوظهور خواهد بود.
2.6. جمع‌بندی
این فصل، در پی تعریف کُدَبیات و معرفی گونه‌های آن بود. با نگاهی تاریخی، تلاش‌های محققان برای تبیین این پدیدۀ نوظهور که به مرور زمان، هربار ابعاد تازه‌ای از خود را نشان می‌دهد، آورده شد. «ابرمتن»، «متن شبکه‌ای»، «سایبرمتن»، «ادبیات رایانه‌ای»، «ادبیات سخت‌پیما» و نهایتاً «ادبیات الکترونیک/دیجیتال» برخی از نام‌هایی‌ست که این پدیدۀ نوظهور در 35 سال گذشته، به خود دیده است. چهار دورۀ «مفاهیم اولیه و ظهور فرامتن (نیمۀ نخست 1990-2000))»، «سخت‌پیمایی آرسِت و توجه به نقش تعامل (نیمۀ دوم 1990-2000)»، «کرشنباوم و مادیت متن الکترونیکی، هایلز و امر ادبی (2000-2010)»، «برجسته‌شدن روایت‌گری تعاملی و بازی‌مانندی (2010-کنون)» و «چالش تعریف در دوران هوش مصنوعی» سیر تطور این پدیدۀ نوظهور و بحران تعریف‌پذیری آن را نشان می‌دهد. 
اگرچه، به‌نظر می‌رسد ابرویژگیِ سیالیت، بر تمام ساحات کُدَبیات سایه انداخته، و نیازمند زمان بیش‌تری برای مرزبندی قانع‌کننده‌تری بین کُدَبیات و سایر رسانه‌ها و هنرهای دیجیتال هستیم، اما با این حال، با تکیه‌بر آراء صاحب‌نظران برجستۀ این حوزه، می‌توان گفت «کُدَبیات را آن نوع ادبیاتی‌ست که بدون زمینۀ محاسباتی و رایانشی امکان تکوین، نمایش و تجربه ندارد، با چاپ‌شدن، برخی ویژگی‌های هویت‌بخش خود را از دست می‌دهد، تعاملی و متکی‌بر رابط‌های کاربری‌ دیجتال است، سخت‌پیماست و پیمایش اثر بخشی از تجربۀ ادبی‌ست و معمولاً چندرسانه‌ای است و سایر رسانه‌ها در خدمت رسانۀ کلام یا قصدی ادبی پیکربندی می‌شوند».
پس از تعریف و در گام بعدی، این فصل به نقشه‌برداری از قلمرو پهناور ژانرهای کُدَبیات پرداخت. به جای یک دسته‌بندی صرفاً فنی، ژانرها بر اساس نوع متنی که هر یک نمایندگی می‌کنند، تحلیل شدند. دیدیم که چگونه متن می‌تواند خود را به‌عنوان یک ماشین الگوریتمیک، یک هزارتوی فضایی، یک جهان-بازی، یک رویداد اجرایی، یک نوشتار شبکه‌ای، یک جغرافیای حضور و در نهایت، یک فضای بدنمند متجلی سازد. این نقشه‌برداری نشان داد که این ژانرها، نه دسته‌بندی‌هایی ثابت، بلکه تجلی‌های گوناگونی از همان اصول نظری (مانند مادیت اجرایی، پدیدارشناسی سخت‌پیمایی و هم‌بستۀ شناختی) هستند که در فصل پیش بررسی شدند. همچنین، در هر بخش، تأثیرات بالقوۀ مدل‌های زبانی بزرگ هوش مصنوعی بر آیندۀ آن ژانر مورد بررسی قرار گرفت تا تصویری به‌روز از این چشم‌انداز در حال تحول، ارائه شود.
نهایتاً، این فصل با افزودن بخش «افق‌های نو: کُدبیات و هوش مصنوعی»، خود را به آخرین تحولات این حوزه رساند. در این بخش، ابتدا با یک تفکیک مفهومی ضروری، سه منزلگاه اصلی در تکامل ماشین ادبی -از برنامۀ قاعده‌بنیاد و یادگیری ماشین سنتی تا یادگیری عمیق- از یکدیگر متمایز شدند تا جهش پارادایمی اخیر به‌روشنی تبیین گردد. سپس، به کالبدشکافی سازوکارهای کلیدی آفرینش مولد پرداخته شد؛ ابزارهایی چون «تولید تقویت‌شده با بازیابی» برای استنادپذیری، «دما» برای کنترل خلاقیت، و تکنیک‌های فاین‌تیونینگ، فیوشات و مهندسی بافت برای هدایت صدای مؤلف. این بررسی نشان داد که این سازوکارها، نه تنها ابزارهایی فنی، که موتورهای زیبایی‌شناختی نوینی هستند. این بخش با تحلیل پیامدهای پارادایمی این جهش بر سه‌گانۀ کلاسیک مؤلف، متن و خواننده به پایان رسید و عیان ساخت که چگونه نقش‌ها به سمت یک اکوسیستم توزیع‌شده و هم‌آفرین در حال تحول‌اند و این دگرگونی، خودِ مفاهیم تعریف و گونه‌شناسی را با چالش‌های نوینی روبه‌رو می‌سازد.
 	 























فصل سوم: 
تحلیل و بررسی آثار کُدَبی فارسی


  
3.1. درآمد
پس از پی‌ریزی شالودۀ نظری و تعریف کُدَبیات و شناسایی ژانرها، اکنون زمان آن فرارسیده که این مفاهیم و ابزارهای تحلیلی را برای مواجهه با تجربۀ این پدیده در زبان فارسی به‌کار گیریم. در این فصل، چارچوب نظری و گونه‌شناسی تدوین‌شده در فصول پیشین، برای تحلیل نمونه‌های بومی به‌کار گرفته می‌شود. 
پس از بررسی پیشینۀ فعالیت‌های کُدَبی و شبه‌کُدَبی در ایران، این فصل، به تحلیل نمونه‌های شاخص ژانرهایی خواهد رفت که تجربه‌ورزی‌های قابل‌توجهی در زبان فارسی به‌حساب می‌آمده‌اند. لازم به ذکر است که برای برخی گونه‌ها، مانند «روایت مکان‌مند» یا برخی اشکال «نوشتار شبکه‌ای»، نمونه‌های برجسته و در دسترسی در زمان این پژوهش شناسایی نشد. بنابراین، مطالعات موردی پیش رو، نه به قصد ارائۀ یک تاریخ جامع، که با هدف بررسی عمیقِ نمونه‌های موجود و نمایش چگونگی تحقق عملیِ اصول نظری کُدبیات در این آثار انتخاب شده‌اند.
3.2. پیشینه
ظهور اولین تجربه‌ورزی‌های فارسی‌زبانان در این زمینه، به دهۀ هشتاد خورشیدی برمی‌گردد که عمدتاً بر دو مسیر استوار بود. از یک‌سو، شاهد تلاش برای شبیه‌سازی منطق دیجیتال در رسانۀ چاپ بودیم؛ آثاری که با واسازی کالبد یک‌پارچۀ کتاب و خلق فرامتن‌های چاپی، خواننده را به یک شریک ساختار اثر تبدیل می‌کردند.   از سوی دیگر، تلاشی هم‌زمان برای اعمال نظریه‌های پساساختارگرا از طریق ایجاد ابرمتن در بستر وب صورت گرفت؛ پروژه‌هایی که با استفاده از ابرپیوندها، به دنبال تحقق عملی برخی مفاهیم نظری بود.
فرهاد حیدری گوران را می‌توان پیش‌گام نظریه‌محور این حوزه برشمرد. فعالیت او را باید تلاشی برای پیوندزدن برخی مفاد ادبیات پست‌مدرن با امکانات فناورانۀ وب برشمرد. تمرکز او بر تحقق مفاهیمی چون «مرگ مؤلف» و «متن نویسا» با استفاده از خلق اثر ادبی در یک سیستم اجرایی و تعاملی بود. این دغدغۀ نظری، در وبلاگ شخصی‌اش و مصاحبه‌های متعددش قابل ردیابی‌ست. وبلاگ شخصی او به‌نحوی محل آزمایش داستان‌های فرامتنی برای شکستن روایت خطی و به‌چالش‌کشیدن اقتدار مؤلف، محسوب می‌شد. او در مصاحبه‌ای، هدف خود را این‌گونه بیان می‌کند: «این نوع رمان این امکان را به خواننده می‌دهد که در خلق اثر شریک شود» (حیدری گوران، ۱۳۹۷). اوج پروژۀ نظری-عملی گوران، رمان ابرمتنی «تاریک‌خانۀ ماریا مینورسکی» بود که در سال ۱۳۸۴ به‌عنوان نخستین رمان اینترنتی فارسی در فضای وب منتشر شد. این اثر، که امروز دیگر در دسترس نیست، به صورت کامل بر معماری فرامتن استوار بود. روایتی که از مجموعه‌ای از صفحات وب مجزا (گره‌ها) تشکیل شده بود و کاربر با کلیک بر روی ابرپیوندها میان آن‌ها حرکت کرده و مسیر روایی خود را می‌ساخت. «تاریکخانه» اثری بود که تنها در بستر شبکه می‌توانست وجود داشته باشد و تجربۀ خواندن آن، ماهیتاً یک تجربۀ سخت‌پیمای غیرخطی بود. این اثر، به دلیل ماهیت بومیِ دیجیتال و تمرکز آگاهانه‌اش بر مکانیسم‌های فرامتنی، به‌عنوان نقطۀ آغازین و نمونۀ شاخص داستان فرامتنی در ایران شناخته می‌شود.
درحالی‌که فرهاد گوران، امکانات شبکه را برای تحقق فرامتن آزمود، لیلا صادقی با رویکردی متفاوت، تقریباً -به جز یک اثر- در سکوی چاپ باقی ماند و به کاوش در محدودیت‌ها و ظرفیت‌های این بدن چاپی پرداخت. او با دو کتاب داستانی خود، بدن یک‌پارچۀ کتاب را واسازی کرد. در دو کتاب اگه اون لیلاست، پس من کی‌ام؟! (۱۳۸۲) و زمانم کن که بگذرم (۱۳۸۸)، صادقی به خلق آثاری دست می‌زند که می‌توان آن‌ها را «الگوریتم‌های کاغذی» یا «فرامتن‌های چاپی» برشمرد. او با استفاده از ابزارهای بومیِ رسانۀ چاپ، خواننده را وادار به یک خواندن سخت‌پیما و غیرخطی می‌کند که منطق پیمایش در رسانۀ دیجیتال را شبیه‌سازی می‌کند.
در اگه اون لیلاست، پس من کی‌ام؟!، این شبیه‌سازی از طریق ساختاری پیچیده از پانویس‌ها، ارجاعات درون‌متنی و بازی‌های تایپوگرافیک محقق می‌شود. خواننده دیگر نمی‌تواند مسیر خطی و یک‌نواخت متن را دنبال کند و مجبورست دائماً میان متن اصلی، حاشیه‌ها و تصاویر در حرکت باشد و خود، مسیر خواندن را بسازد. این «تلاش غیربدیهی» برای ساختن مسیر، دقیقاً همان جوهرۀ ادبیات سخت‌پیماست که در بدنۀ یک کتاب چاپی به اجرا درآمده‌ست.
این رویکرد در زمانم کن که بگذرم برجسته‌تر می‌شود. صادقی، خود، این اثر را یک «وا-داستان» می‌نامد که در آن، روایت خطی جای خود را به شبکه‌ای از امکانات می‌دهد (صادقی، ۱۳۹۷). او دربارۀ ساختار این اثر توضیح می‌دهد: «در این مجموعه داستان شما با داستان‌هایی مواجه‌اید که در آن‌ها از شگردهایی استفاده شده که شما را به خواندن داستان به شیوه‌ای دیگر وامی‌دارد» (صادقی، ۱۳۸۸). این «شیوۀ دیگر»، همان پیمایش فرامتنی‌ست. پانویس‌ها در این آثار، دیگر یک توضیح فرعی نیستند، بلکه به یک «ابرپیوند» تبدیل شده‌اند که خواننده را به یک گره روایی دیگر (که ممکن است در صفحه‌ای دیگر یا حتی در داستانی دیگر باشد) پرتاب می‌کنند. این آثار نشان می‌دهد که چگونه می‌توان منطق و زیبایی‌شناسی رسانۀ دیجیتال را در بدنۀ کتاب چاپی شبیه‌سازی کرد و از این طریق، خودِ محدودیت‌های رسانۀ چاپ را به موضوع اصلی اثر هنری بدل ساخت.
با این حال، آنچه لیلا صادقی را می‌تواند به‌عنوان یک هنرمند کُدَبی پیش‌گام معرفی کند، اثر چندرسانه‌ای داستان‌هایی برعکس (۱۳۸۸) است. این اثر، یک پروژۀ ترکیبی‌ست که از یک کتاب فیزیکی و یک لوح فشردۀ همراه تشکیل شده و یک بدن ادبی دورگه را خلق می‌کند. بدنی که هم‌زمان در دو سکوی کاغذ و پیکسل زیست می‌کند. این اثر، به تعبیر خود نویسنده، یک پروژۀ «بینامتنیت تصویری-کلامی-صوتی» است (صادقی، ۱۳۹۰). مخاطب برای درک کامل روایت، مجبورست به صورت فعال، قطعات پازل را از رسانه‌های مختلف کنار هم بگذارد. این فرایند، مخاطب را از جایگاه یک خوانندۀ منفعل به یک مونتاژگر معنا تبدیل می‌کند. خودِ این ساختار چندپاره و چندرسانه‌ای، به یک هم‌بستۀ عینی برای محتوای داستان‌ها که اغلب به مفاهیم گسست، چندپارگی هویت و وارونگی می‌پردازند، تبدیل شده است (نعمتی، ۱۳۸۹). داستان‌هایی برعکس با وادارکردن مخاطب به تعامل فعالانه با بدن‌های رسانه‌ای مختلف، به صورت عملی نشان می‌دهد که چگونه تغییر در مادیت رسانه، خودِ فرایند معناسازی و تجربۀ ادبی را دگرگون می‌کند.
3.3. تحلیل آثار
3.3.1. متن یک الگوریتم است: بلبل‌زبان 
در میان تجربه‌های کُدبیات فارسی، «بلبل‌زبان» را باید به‌عنوان نمونۀ برجستۀ ژانر ادبیات مولد، لحاظ کرد. در این پروژه که حاصل تلاش آقای افشین خاشعی‌ست، استعارۀ «متن یک ماشین است» از یک مفهوم نظری به یک واقعیت اجرایی و ملموس در زبان فارسی تبدیل می‌شود. تحلیل این اثر، بیش از هر نمونۀ دیگری، ما را به سمت «شگردهای مبتنی‌بر زیرساخت رویه‌ای» و چالش‌های برآمده از آن می‌کشاند.
تجربۀ کاربری «بلبل‌زبان»، یک گسست کامل از مواجهه با دیوان شعر است. رابط کاربری شفاف و سادۀ «بلبل‌زبان»، کاربر را به مشارکت در فرایند توزیع‌شدۀ تألیف دعوت می‌کند. این رابط کاربری، به جای ارائۀ یک تجربۀ واحد، چهار حالت تعاملی متمایز را پیشنهاد می‌دهد که هر یک، رابطۀ عاملیت تألیف و سهم کاربر در آن را به شیوه‌ای متفاوت تعریف می‌کند:
	کاربر در جایگاه الهام‌بخش: در این حالت، از کاربر خواسته می‌شود تا با واردکردن «کلمات ابتدای شعر»، سوخت اولیه را برای ماشین شعری فراهم کند. این کارکرد، کاربر را در جایگاه «الهام‌بخش» یا «آغازگر» قرار می‌دهد. کنش او، یک کنش محدودکننده‌ست؛ او با ارائۀ یک سرآغاز (که در بنلادمتن به ساختار یک دستور/پرامپت درمی‌آید)، امکان خلاقیت ماشین را به سمت یک وزن، قافیه و حال‌وهوای مشخص هدایت می‌کند. در این‌جا، ماشین نقش «ادامه‌دهنده/پروبال‌دهنده» را بر عهده می‌گیرد و بر اساس محتمل‌ترین الگوهای آماری که از پیکرۀ آموزشی خود آموخته، شعر را تکمیل می‌کند.
	کاربر در جایگاه هم‌سُرا: این بخش، تعاملی‌ترین و شاید خلاقانه‌ترین حالت رابط‌کاربری است. سیستم با ارائۀ قالب‌هایی که دارای جای خالی هستند (مثلاً: «یار؟ ... کردی و دیدی ثمرش را / نیکی چه بدی داشت که؟ ... نکردی»)، کاربر را از جایگاه آغازگر صِرف، به یک «همکار» یا «هم‌سُرا» ارتقاء می‌دهد. در این‌جا، کاربر کنترل بیشتری بر محتوای معنایی بیت دارد. قابلیت انتخاب «سبک فردوسی» نشان‌دهندۀ یک جهش کیفی در کنترل‌پذیری ماشین است. کاربر اکنون می‌تواند نه تنها محتوا، که فرم و سبک را نیز تا حدی هدایت کند. این انتخاب سبک، یک فرمان رویه‌ای‌ست که به سیستم دستور می‌دهد تا به جای مدل زبانی عمومی، به سراغ یک مدل دیگر برود که به صورت تخصصی روی پیکرۀ شاهنامه آموزش دیده و توزیع آماری واژگانش، حماسی و متفاوت است.
	ماشین در جایگاه نویسنده: این بخش که از کاربر می‌خواهد چند کلمه یا سطر نخستین یک متن را وارد کند، به کاربر اجازه می‌دهد تا با خودِ موتور زبانی (این‌جا مدل زبانی GPT-2)، بدون محدودیت‌های سخت عروضی، به گفت‌وگو بنشیند.
خروجی نهایی نیز در یک قاب تذهیب‌کاری‌شده و سنتی به نمایش درمی‌آید؛ یک انتخاب زیباشناختی که به‌صورت بصری تلاش می‌کند تا محصول الگوریتمیک و فناورانۀ ماشین را در سنت بصری شعر سنتی جای دهد و به آن مشروعیت هنری ببخشد.
 
تصویر 1. نمایی از بخش سروده‌ها و بیت در بلبل‌زبان
یک تحلیل کُدبی کامل از «بلبل‌زبان»، نمی‌تواند به تجربۀ کاربری و تحلیل خروجی‌ها محدود شود. منتقد باید به زیرساخت رویه‌ای و منطق محاسباتی پنهان در این ماشین -در صورت امکان- دست یابد. منتقد کُدَبی باید بداند که هستۀ اصلی این ماشین، یک مدل GPT-2 با حدود ۳۴۵ میلیون پارامتر و یک حافظۀ مؤثر ۲۵۶ توکنی‌ست. این اطلاعات چه دلالت‌هایی دارد؟ به‌طور مثال، بنا بر نظر متخصصان این حوزه، حافظۀ مؤثر ۲۵۶ توکنی، به این معناست که ماشین در سرایش یک غزل بلند، احتمالاً انسجام معنایی میان ابیات ابتدایی و انتهایی را از دست می‌دهد. همچنین، منتقد باید دربارۀ پیکرۀ آموزشی مدل تحقیق کند. این پیکره، که حافظۀ فرهنگی ماشین را تشکیل می‌دهد، چه سوءگیری‌های سبکی، زبانی یا حتی ایدئولوژیکی را به خروجی‌های آن تزریق می‌کند؟. هم‌چنین از آنجا که مدل GPT-2 ذاتاً وزن و قافیه را نمی‌شناسد، منتقد باید کشف کند که قواعد شعر کلاسیک چگونه به صورت الگوریتمیک بر خروجی‌های مدل تحمیل می‌شوند؟ آیا این فرایند از طریق یک فیلتر پس از تولید (که ابیات ناموزون را حذف می‌کند) انجام می‌شود؟ یا از طریق یک الگوریتم رمزگشایی هوشمندتر که در حین تولید، موارد مشکل‌دار را حذف می‌کند؟ ظرافت و کارآمدی این «لایۀ کنترلی»، بخش بزرگی از ارزش زیباشناختی رویه‌ای اثر را شکل می‌دهد. از طرف دیگر، منتقد کُدَبی باید بپرسد که ورودی کاربر چگونه پردازش و به دستور/پرامپت تبدیل می‌شود و با پرس‌وجو یا کسب دانش لازم، نقش پارامترها را در تعادل میان تصادفی‌سازی و غیرآن بسنجد؟ و... .
با وجود نقاط قوت، بلبل‌زبان دارای «باگ» یا به بیان دقیق‌تر، «شکنندگی‌های رویه‌ای» است. برای مثال، در حالت «سبک فردوسی»، گاهی ماشین در تلاش برای حفظ وزن حماسی و سبک واژگانی، از گنجاندن تمام کلمات کلیدی‌ای که کاربر درخواست کرده، بازمی‌ماند. این «شکست رویه‌ای» نشان می‌دهد که ماشین در حال یک مذاکرۀ الگوریتمیک میان قیود مختلف است: (قید ۱: حفظ وزن متقارب مثمن محذوف) در برابر (قید ۲: استفاده از تمام کلمات کاربر). در این کشمکش، گاهی قید عروضی بر قید محتوایی غلبه می‌کند.
این وضعیت، ما را به تولید ابیات بی‌معنا یا نامرتبط می‌رساند. این خطاها، تجلی عملی نظریۀ «شکنندگی نظام‌مند ارجاع» کاترین هِیلز هستند. این ماشین نمی‌داند «گل» چیست یا «شراب» چه طعمی دارد؛ او تنها از طریق تحلیل آماری آموخته‌ست که این کلمات، با احتمال بالایی در کنار «بلبل» و «ساقی» ظاهر می‌شوند. او استاد «هم‌نشینی» است، نه «معنا». این شکنندگی، خود را در خروجی‌های سیستم نشان می‌دهد. گاهی بیتی تولید می‌کند که از نظر وزن، قافیه و حتی سبک، کاملاً شبیه به حافظ است، اما از نظر معنایی ضعیف است:
بر لب جوی نشین و گذر عمر ببین
		کهکشان‌ها همه در چرخش بی‌تاب تواند

مصرع دوم از نظر فنی درست است، اما پیوند معنایی آن با مصرع اول، سست و تصنعی‌ست. این نشان می‌دهد که ماشین، «منطق شاعرانه» را درک نمی‌کند، بلکه صرفاً در حال بازتولید الگوهای آماری‌ست.
 
تصویر 3. نمونه‌ای از نحوۀ عملکرد بلبل‌زبان (سرودن شعر بر اساس کلمه و عبارات کاربر)
شاید مهم‌ترین جنبۀ «بلبل‌زبان» به‌عنوان یک اثر کُدبی فارسی، در پیاده‌سازی عروض فارسی نهفته باشد. این پروژه، یک مدل زبانی عمومی نیست که بخواهد شعر فارسی تولید کند. کل معماری آن برای حل یکی از پیچیده‌ترین مسائل شعر فارسی، یعنی عروض، طراحی شده‌ست. این یک انتخاب آگاهانه برای درگیرشدن با سنت ادبی فارسی‌ست. این اثر، گفت‌وگویی جالب میان دو جهان به‌ظاهر بیگانه را آغاز می‌کند: سنت هزارسالۀ شعر کلاسیک فارسی و فناوری پیشرفتۀ یادگیری عمیق. «بلبل‌زبان» با این کار، به نوعی «ترجمه» دست می‌زند: ترجمۀ قواعد شهودی و موسیقایی عروض به زبان ریاضیاتی و محاسباتیِ شبکه‌های عصبی. این فرایند، خود یک کنش تفسیری و خلاقانه‌ست و نشان می‌دهد که چگونه می‌توان از ابزارهای فناوری برای کاوش و حفظ یک سنت فرهنگی بهره برد. 
3.3.2. متن یک هزارتوست: تاریک‌خانۀ ماریا مینورسکی
بنابر اطلاعات موجود، «تاریک‌خانۀ ماریا مینورسکی» اثر فرهاد حیدری گوران، را باید اولین رمان فرامتنی و نخستین اثر کُدَبی مطرح فارسی برشمرد. این اثر پیشگامانه سرنوشتی تراژیک دارد. «تاریک‌خانۀ ماریا مینورسکی» که در سال ۱۳۸۴ به‌عنوان «نخستین رمان اینترنتی فارسی» در فضای وب منتشر شد (حیدری گوران، به نقل از خانۀ کتاب کُردی، ۱۳۹۹)، دقیق‌ترین نمونۀ ایرانی از ژانر «داستان فرامتنی» است. تحلیل این اثر، به دلیل دردسترس‌نبودن آن در زمانۀ حاضر، نمی‌تواند یک نقد تجربه‌محور باشد؛ بلکه یک بازسازی انتقادی-تاریخی‌ست که بر اساس اسناد پیرامتنی موجود -یعنی مصاحبه‌های مؤلف، نقدها و گزارش‌های خبری- صورت می‌گیرد. این غیاب، خود به مهم‌ترین بخش تحلیل بدل می‌شود و «تاریک‌خانه» را به نمونۀ اعلای «بدن شکنندۀ» کُدبیات در ایران تبدیل می‌کند.
برخلاف آثار ترکیبی که در مرز چاپ و پیکسل قرار داشتند، «تاریک‌خانه» کاملاً بومی دیجیتال بود. هستی‌شناسی آن به‌صورت جدایی‌ناپذیری به مادیت رسانۀ وب گره خورده بود و از مکانیسم داستان فرامتنی استفاده می‌کرد: گره‌ها (Lexias) که همان صفحات وب مجزا بودند، و پیوندها که همان ابرپیوندهای قابل‌کلیک بودند. کلیک مخاطب یک ورودی به سیستم محسوب می‌شد که باعث فراخوانی و نمایش یک گرۀ روایی جدید می‌شد. از منظر زیبایی‌شناسی محاسباتی، پرسش‌های کلیدی که یک منتقد کُدبی باید در مواجهه با چنین آثاری بپرسد، بر معماری این هزارتو متمرکز است: معماری روایی این هزارتو چگونه بود؟؛ آیا ساختاری شاخه‌ای داشت که به پایان‌های متعدد می‌رسید، یا شبکه‌ای بود که کاربر را در حلقه‌های روایی گرفتار می‌کرد؟؛ پیوندها چگونه طراحی شده بودند؟؛ آیا صرفاً کلماتی آبی‌رنگ بودند یا به صورت تصاویر و دیگر عناصر بصری در متن تعبیه شده بودند؟؛ آیا انتخاب‌های کاربر صرفاً ترتیب مشاهدۀ قطعات از پیش‌تعیین‌شده را تغییر می‌داد، یا واقعاً می‌توانست به مسیرهای روایی کاملاً متفاوتی منجر شود که بخش‌های دیگری از جهان داستان را برای همیشه از دسترس او خارج کند؟ و... .
پاسخ دقیق به این پرسش‌ها امروز ممکن نیست، اما خودِ این پرسش‌ها نشان می‌دهند که تحلیل این اثر باید بر منطق رویه‌ای و ساختاری آن متمرکز باشد، نه صرفاً محتوای روایی‌اش. اگرچه جزئیات پیرنگ داستان در غبار زمان کم‌رنگ شده‌ست، اما پیرامتن‌های موجود، از جمله عنوان خود اثر «تاریکخانه»، به ما اجازه می‌دهند تا دربارۀ ظرفیت معنایی این ساختار گمانه‌زنی کنیم. نقدها بر دیگرآثار این نویسنده نیز به مضامینی چون «فاجعه‌ای تاریخی و مغفول» و «حکایت انسان‌های سرگشته» اشاره دارند (خبرگزاری کتاب ایران، ۱۳۸۷). در چنین بستری، این فرضیه قابل طرح است که ساختار هزارتومانند و غیرخطی اثر، به‌خودی‌خود به یک استعارۀ ساختاری برای مفاهیمی چون سرگشتگی، تاریخ تکه‌تکه و جست‌وجو در حافظه‌های مغفول تبدیل می‌شود. تجربۀ پدیدارشناسانۀ کاربر در مواجهه با یک روایت چندصدا و غیرقابل تقلیل به یک خط داستانی واحد، می‌تواند آینۀ تجربۀ زیسته در جهان معاصر باشد. گم‌شدن احتمالی کاربر در میان پیوندهای دیجیتال، بازنمایی اجراییِ گم‌شدن انسان در میان روایت‌های متناقض است. در این‌جا، خودِ نحوۀ پیمایش اثر، محتواست.
مهم‌ترین بخش بررسی «تاریک‌خانۀ ماریا مینورسکی»، داستانِ مرگ خودِ اثر است. این رمان را که باید نقطۀ عطفی در ادبیات الکترونیک ایران برشمرد، امروز دیگر در دسترس نیست و به یک فسیل دیجیتال تبدیل شده‌ست. این سرنوشت، آن را به یک مورد مطالعاتی برای مفاهیم «بدن شکننده» و «انقضاءپذیری فناورانه» که در فصل اول این رساله تشریح شد، تبدیل می‌کند. درواقع، «تاریک‌خانه» قربانی همان چیزی شد که به آن هویت بخشیده بود؛ مادیت دیجیتال. با ازکارافتادن سرورها، تغییر در نرم‌افزارهای وب، یا عدم نگهداری فعالانه، این اثر -فعلاً- از حافظۀ فعال فرهنگ دیجیتال فارسی پاک شده است. این اتفاق، آسیب‌پذیری ذاتی میراث ادبی الکترونیک را به نمایش می‌گذارد و ضرورت حیاتیِ «سیاست‌های بایگانی» را یادآور می‌شود.
می‌توان مرگ «تاریک‌خانه» را آخرین کنش روایی و کنایی آن دانست. اثری که احتمالاً دربارۀ تاریخ‌های مغفول و روایت‌های فراموش‌شده بود، در نهایت خود به یک روایت مغفول و فراموش‌شده تبدیل شد. شبح این رمان، بیش از حضور فیزیکی‌اش، به ما دربارۀ ماهیت گذرا و میرای کُدبیات می‌آموزد و نشان می‌دهد که در این قلمرو، مبارزه با فراموشی، خود بخشی جدایی‌ناپذیر از عمل آفرینش است.
3.3.3. متن یک جهان-بازی است: 41148 و فرار بزرگ
با توجه به اینکه گونۀ داستان تعاملی در ایران، بیش از سایر ژانرها مورد توجه بوده‌ست، برای این بخش دو اثر شاخص بررسی خواهد شد. 
3.3.3.1. 41148
در میان آثار تعاملی خلق‌شده در ایران، کمتر اثری به‌اندازۀ «41148»، ساختۀ مهدی فنائی، توانسته با حفظ شاخص‌های کُدَبی‌بودن، این‌چنین مورد استقبال قرار بگیرد. این اثر که در چهار اپیزود مجزا بین سال‌های ۱۳۹۳ تا ۱۳۹۵ برای موبایل منتشر شد، بیش از آنکه یک بازی با داستان باشد، یک داستان است که از مکانیک‌های بازی برای پیش‌برد خود بهره می‌برد. این اثر، محصول کار یک «مؤلف» مستقل و تقریباً تک‌نفره‌ست که در غیاب حمایت‌های استودیویی بزرگ، توانست یک تجربۀ روایی تقریباً عمیق، پیچیده و منسجم را به مخاطب ایرانی عرضه کند. موفقیت تجاری کم‌نظیر آن (بیش از 200 هزار نصب در بازار و 500 هزار نصب در مایکت) ثابت می‌کند که برخلاف تصور رایج، مخاطبان فارسی‌زبان از آثاری که آن‌ها را درگیر داستانی جدی کند، استقبال می‌کنند. از این منظر، «41148» یک نقطۀ عطف در توسعۀ آثار کُدَبی به زبان فارسی محسوب می‌شود که راه را برای خلق آثار روایت‌محور دیگر هموار کرد. 
این اثر، از لحاظ طبقه‌بندی ژانرها در این رساله، در گونۀ «متن یک جهان-بازی است» قرار می‌گیرد. در این‌جا، داستان‌گویی ادبی دیگر به کلمات محدود نیست؛ کلِ سیستم اجرایی بازی -شامل محیط‌های قابل کاوش، اشیاء قابل تعامل، معماهای منطقی، و فضاسازی‌های صوتی و بصری- یک امر ادبی چندوجهی می‌سازند. مخاطب برای پیش‌برد داستان، باید این سیستم را «بخواند»، قواعد نانوشتۀ آن را کشف کند و از طریق کنش‌های سخت‌پیمای خود (اشاره، کلیک، و حل معما)، روایت پنهان در دل این جهان-بازی را آشکار سازد. اگر در یک رمان چاپی، تمام سطرها پشت سر هم و مرئی‌اند، در این قبیل آثار کُدَبی سطرها در اجزاءنقاط محیط اثر، پراکنده و نامرئی‌اند و به‌سختی خود را به مخاطب عرضه می‌کنند. این وضعیت، همان‌طور که پیش‌تر گفته شد، مخاطب را به یک «کنش‌گر» فعال در یک سیستم روایی تبدیل می‌کند.
این سیستم، از طریق مجموعه‌ای از قواعد، اهداف و چالش‌های رویه‌ای، مخاطب را به فعالیت وامی‌دارد. قواعد اصلی این جهان-بازی، دستور زبانی را تعریف می‌کند که کنشگر از طریق آن با سیستم تعامل می‌کند. مخاطب با «اشاره و کلیک» به پیمایش اثر می‌پردازد. این انتخاب در طراحی رابط کاربری، قاعدۀ اصلی تعامل است. بازیکن با لمس نقاط مختلف صفحه، شخصیت را هدایت می‌کند و با لمس اشیاء، سطرهای پنهان داستان را (شامل درونیات شخصیت، فضاسازی یا سرنخی برای حل معما) آشکار می‌سازد. این قاعده، یک انتخاب بلاغی نیز هست؛ زیرا به جای تأکید بر مهارت‌های حرکتی سریع (مانند بازی‌های اکشن)، بر مشاهده، کاوش و خواندن استوار است. سیستم مدیریت اشیاء نیز یکی دیگر از قواعد این اثر کُدَبی‌ست که به خصلت ماجراجویانۀ آن مرتبط می‌شود. بنلادمتن، این پیغام را به مخاطب می‌رساند که «برخی اشیاء در این جهان، قابل برداشتن و استفاده هستند». این قاعده، جهان داستان را به مجموعه‌ای از امکانات و مسائل قابل حل تبدیل می‌کند. کنش‌گر می‌آموزد که اشیاء را جمع‌آوری کند، آن‌ها را برای حل معماها به کار گیرد، یا حتی با یکدیگر ترکیب کند تا ابزاری جدید بسازد.
 
تصویر 4. نمایی از شروع یک اپیزود از 41148 و دریافت گزاره‌ای روایی با ضربه روی گلدان
از طرف دیگر، بنلادمتن، مجموعه‌ای از اهداف را برای مخاطب تعریف می‌کند که به او جهت داده و برای پیش‌روی به او انگیزه می‌دهند. این اهداف در دو سطح اهداف کوتاه‌مدت (بقا و فرار) و بلندمدت (بازسازی داستان) عمل می‌کنند. در سطح اهداف کوتاه‌مدت، کنشگر در یک محیط بسته، ناشناخته و خصمانه بیدار می‌شود. اولین و فوری‌ترین هدفی که منطق رویه‌ای برای او تعیین می‌کند، بقا در برابر خطرات محیطی و فرار از مکان فعلی‌ست. این هدف، مخاطب را وادار به کاوش و حل معماهای محیطی می‌کند. در سطح هدف بلندمدت نیز باید گفت، همزمان با تلاش برای بقا، هدف غایی مخاطب، کشف حقیقت است. او باید به این دو پرسش پاسخ دهد: «من کیستم؟» و «اینجا چه اتفاقی افتاده‌ست؟». این هدف، عامل اصلی درگیری روایی مخاطب با اثر است. این دو هدف با یکدیگر کار می‌کنند و برهم تأثیر می‌گذارند. موفقیت در تحقق اهداف کوتاه‌مدت (حل یک معما و بازکردن یک در)، به پاداشی روایی منجر می‌شود (یافتن یک یادداشت یا سرنخ) که به تحقق هدف بلندمدت (بازسازی داستان) کمک می‌کند.
 
تصویر 5. نمایی از بخش راهنمای بازی 41148 که حاوی خاطرات طولانی شخصیت‌هاست. خواندن این خاطرات به حل برخی معماها کمک می‌کند.
همان‌طور که از توضیحات بالا مشخص می‌شود، برخلاف یک رمان که جهان خود را به‌نرمی در برابر نگاه خواننده می‌گشاید، جهان-بازیِ «41148» به‌جد مقاومت می‌کند. این مقاومت در قالب چالش‌های رویه‌ای متجلی می‌شود که بازیکن برای پیشرفت، باید بر آن‌ها غلبه کند. این چالش‌ها، عامل اصلی سخت‌پیمایی اثر هستند. بخش قابل‌توجهی از این اثر، بر حل معماهای منطقی استوار است؛ از پیداکردن رمز گاوصندوق و بازکردن قفل‌ها گرفته تا درک عملکرد دستگاه‌های عجیب. خودِ محیط بازی نیز یک چالش است و به لزوم «تلاش غیربدیهی» دامن می‌زند. معماری فضایی بازی، اغلب هزارتومانند و تاریک است. مخاطب باید با کاوش دقیق، مسیر خود را بیابد، کلیدها را پیدا کند تا درهای بسته را بگشاید، و به‌تدریج یک نقشۀ شناختی از محیط در ذهن خود بسازد. این چالش پیمایشی، به صورت مستقیم حس سرگشتگی و اضطراب شخصیت اصلی را در بازیکن بازآفرینی می‌کند. غلبه بر این چالش‌ها، یک پاداش روایی به همراه دارد. معمولاً پس از حل یک معمای دشوارست که مخاطب به یک سند یا یادداشت کلیدی دست می‌یابد که قطعۀ دیگری از پازل داستان را در اختیار او قرار می‌دهد. این چرخۀ «چالش-پاداش»، موتور اصلی پیش‌برد داستان در «41148» است.
«تلاش غیربدیهی» که در بالا ذکر شد، در دو سطح متجلی می‌شود. سطح اول، تلاش رویه‌ای‌ست که شامل کنش‌های فیزیکی-مکانیکیِ خود اثر می‌شود (کاوش در محیط‌های تاریک، خواندن سطرهای پنهان داستان، پیداکردن اشیاء مخفی، ترکیب آن‌ها با یکدیگر، و حل معماهای منطقی برای گشودن مسیرهای جدید). سطح دوم، تلاش شناختی‌ست. بازیکن پس از غلبه بر چالش‌های رویه‌ای، با قطعات پراکنده‌ای از اطلاعات مواجه می‌شود که حاصل عاملیت توزیع‌شدۀ او و ماشین است و به‌خودی‌خود کامل نیستند. وظیفۀ اصلی او در این‌جا، رمزگشایی، استنتاج، و کنارهم‌قراردادن این تکه‌های پازل روایی، برای بازسازی یک خط داستانی منسجم و قابل فهم است. 
 
تصویر 6. نمایی از واگویه‌های درونی شخصیت که با ضربه روی آینه پدیدار می‌شود. در قسمت پایین تصویر انواع عناصری که شخصیت در طول داستان، جمع کرده را مشاهده می‌کنید.
همان‌طور که مشخص است، «41148» داستان خود را به صورت خطی نمی‌گوید، بلکه آن را در سراسر جهان-بازی خود توزیع می‌کند تا توسط کنشگر کشف و بازسازی شود. این توزیع‌شدگی روایت به اشکال مختلفی خود را نشان می‌دهد. برجسته‌ترین نمود این روایت توزیع‌شده، اسناد متنی هستند که مخاطب پیش از ورود به اثر و در بخش «راهنماها و داستان‌ها» پیدا می‌کند. بخش قابل توجهی از این اثر کُدَبی باید به مطالعۀ خاطرات و روزنوشت شخصیت‌ها اختصاص یابد. این خاطرات، در چند بخش مجزا قرار داده شده و نحوۀ مطالعۀ آن نیز از طریق پیمودن افقی سطرهایی‌ست که از سمت چپ وارد صفحه و از سمت راست خارج می‌شوند. این خاطرات، اطلاعاتی کلیدی دربارۀ شخصیت‌ها و وقایع گذشته در اختیار مخاطب قرار می‌دهند. شکل دیگری از این توزیع‌شدگی روایت، در سرنخ‌های محیطی است. جهانِ اثر مملو از سرنخ‌های بصری‌ست که به بازسازی روایت کمک می‌کنند. برای مثال، نوشتۀ خونین روی دیوار که می‌پرسد «?WHO IS SAMAEL CAIN» یا نمادهای عجیبی که در محیط دیده می‌شوند، گره‌های اطلاعاتی هستند که مخاطب باید آن‌ها را به خاطر سپرده و در کنار دیگراطلاعات قرار دهد. هم‌چنین، در بسیاری از موارد، اطلاعات روایی کلیدی از طریق تعامل با اشیاء به دست می‌آید. کشف هویت اولیۀ شخصیت اصلی، «سینا تنتا»، نه از طریق دیالوگ، بلکه با پیداکردن یک کارت بانکی در یک کشوی قفل‌شده صورت می‌گیرد. این شیء، به‌خودی‌خود بدل به یک قطعۀ روایی می‌شود که مخاطب با تلاش خود آن را به دست آورده‌ست.
این ساختار روایی سخت‌پیما و توزیع‌شده، به صورت گریزناپذیری، مخاطب را به یک هم‌آفرینندۀ فعالِ روایت تبدیل می‌کند. نحوۀ تبدیل‌شدن پیرنگ به دسیسه (همان‌طور که در بخش سایبرمتن توضیح داده شد) را می‌توان به‌خوبی در این اثر کُدَبی مشاهده کرد. در «41148»، روابط علی‌ومعلولی بین عناصر داستان، از دل تعامل بازیکن با سیستم و تلاش شناختی او برای پیونددادن گره‌های اطلاعاتی، شکل می‌گیرد و درنهایت پیرنگ ثابت و مشخصی نیست. در این میان، مؤلف/برنامه‌نویسنده هم‌وغم خود را برای ایجاد دسیسه‌های مختلف و مانع‌تراشی گذاشته است. اگرچه تمام قطعات پازل توسط طراح در اثر قرار داده شده‌اند، اما این هم‌آفریننده‌ست که با کنش‌های خود و ترتیب کشف این قطعات، روایت نهایی را می‌سازد. تجربۀ هر مخاطب از کشف داستان، به دلیل تفاوت در مسیر پیمایش و سرعت حل معماها، منحصربه‌فرد خواهد بود. این فرایند، گذار از یک داستان‌گویی یک‌پارچه در چاپ را به یک داستان‌پردازی اجرایی و توزیع‌شده به نمایش می‌گذارد.
 
تصویر 7. نمایی از بخش خاطرات شخصیت‌ها در 41148. با نگه‌داشتن نشانگرهای چپ و راست، متن به جلو و عقب می‌رود.
آن‌گونه که از توضیحات این بخش مشخص است، تا کنون بخش عمده‌ای از تلاش نگارنده صرف تبیین چیزی شد که یان بوگوست آن را «هنر اقناع و انتقال معنا، نه از طریق کلمات، بلکه از طریق سیستم‌های مبتنی‌بر قاعده» (Bogost, 2007) دانسته بود. در ادامه سعی می‌شود شگردهای زیباشناسانۀ مختلفی که این اثر از آن‌ها استفاده کرده است، توضیح داده شود:
	شگرد مبتنی‌بر طراحی فضایی: معماری فضایی این جهان-بازی، خود یک ابزار روایی کلیدی‌ست. محیط‌های بازی -از کلیسای متروکه گرفته تا آپارتمان شخصیت اصلی و ساختمان سازمان Circle- همگی فضاهایی تنگ و تاریک‌اند. این طراحی، به دنبال القاء حس سرگشتگی، حبس و اضطراب در مخاطب است. مخاطب، همان حس گم‌گشتگی شخصیت اصلی را که دچار فراموشی شده، مستقیماً در کنشِ پیمایش و کاوش تجربه می‌کند. این فضا، به یک هم‌بستۀ عینی برای وضعیت روانی سینا، شخصیت اصلی داستان، تبدیل می‌شود؛ مخاطب برای فهمیدن داستان باید در همان اضطرابی شریک شود که شخصیت اصلی در آن گرفتار است.
	شگرد مبتنی‌بر رابط کاربری: رابط کاربری «41148» از نوع «اشاره و کلیک» است و به شکلی کاملاً شفاف طراحی شده. به جز آیکون‌های ضروری مانند کیف ابزار، هیچ عنصر اضافی بر روی صفحه وجود ندارد که تجربۀ بازیکن را مختل کند. این انتخاب بلاغی، باعث می‌شود که بازیکن به جای درگیرشدن با مکانیک‌های پیچیدۀ کنترل، تمام توجه خود را بر کاوش و تفسیر خودِ جهان داستان متمرکز کند. این شفافیت، به غوطه‌وری فضای رازآلود و دلهره‌آور داستان کمک شایانی می‌کند.
 
تصویر 8. کلافگی و سردرگمی محتوایی متن، با فضاسازی سیاهی که شخصیت را احاطه کرده، تقویت می‌شود.
	شگرد مبتنی‌بر چندرسانگی: نبود موسیقی در بسیاری از لحظات پیمایش اثر، شگردی برای ایجاد تعلیق و اضطراب است. این سکوت، مخاطب را در یک حالت گوش‌به‌زنگیِ دائمی قرار می‌دهد و حس تنهایی و انزوای شخصیت را تقویت می‌کند. در این اثر، به صورت ناگهانی و در لحظات کلیدی، از افکت‌های صوتی وهم‌آلود و ترسناک استفاده می‌شود. این تضاد میان سکوت و صدای ناگهانی، یک شگرد چندرسانه‌ای مؤثر برای کنترل ریتم داستان است.
	شگرد مبتنی‌بر زیرساخت رویه‌ای: در این اثر کُدَبی، مخاطب با یک مانع یا معما روبه‌رو می‌شود (یک در قفل)، برای حل آن باید به کاوش و تفکر منطقی بپردازد (پیداکردن کلید یا رمز)، و پس از غلبه بر چالش، با یک پاداش روایی مواجه می‌شود (یک قطعۀ جدید از داستان). این چرخۀ «چالش رویه‌ای ← پاداش روایی»، این پیام را به مخاطب منتقل می‌کند که راه غلبه بر ترس، آشوب و فراموشی، جست‌وجوگری و کنارهم‌چیدن منطقی سرنخ‌هاست.
همان‌طور که مشاهده می‌کنید، منتقد کُدَبی در مواجهه با چنین آثاری مجبورست به زوایای تازه‌ای از امر ادبی بیندیشد و خود را به ابزارهای جدیدی مجهز کند. به‌طور مثال، یک منتقد کُدَبی آگاه از مفهوم هم‌بستۀ عینی، می‌تواند به این سوال که «در این اثر کُدَبی، جایگاه بازیکن/مخاطب به‌عنوان شخصیت اصلی داستان چگونه تعریف می‌شود؟» پاسخ دهد و بگوید که مخاطب/بازیکن، یک آواتار از پیش‌تعریف‌شده به نام «سینا» را کنترل می‌کند که دارای گذشته و هویتی مشخص است، اما این هویت از او پنهان شده. این منطق‌چینی در بنلادمتن، یک هم‌بستۀ عینی برای شخصیت‌پردازی بازیکن اول‌شخصی‌ست که همزمان هم در حال تجربه‌کردن -گیج‌وگنگ- داستان در زمان حال است و هم در حال بازسازی داستان در زمان گذشته. یا اینکه، یک منتقد کُدَبی مطلع از مفاهیم عاملیت و شناخت توزیع‌شده و هم‌چنین شگردهای مبتنی‌بر زیرساخت رویه‌ای در زیبایی‌شناسی محاسباتی می‌تواند در پاسخ به این پرسش که «این جهان-بازی چه درون‌مایه‌ای را به صورت رویه‌ای به اجرا درمی‌آورد؟» بگوید، از آن‌جاکه رویۀ این اثر بر «کاوش ← جمع‌آوری اطلاعات ← حل معما ← پیشرفت روایی» استوار است، این پیام را به صورت اجرایی منتقل می‌کند که حقیقت، محصول کنش‌گری فعال، استدلال منطقی و بازسازی دقیق خاطرات است.
3.3.3.2. فرار بزرگ
«فرار بزرگ» یک داستان تعاملی فارسی‌ست که در سال ۱۳۹۵ توسط «رایاموبایل» برای تلفن‌های همراه تولید و عرضه شد. این اثر که طراحی و نویسندگی آن را سید طه رسولی بر عهده داشته‌ست، داستان خود را از طریق مجموعه‌ای از تصویرها، انتخاب‌های متنی و صداپیشگی حرفه‌ای پیش می‌برد. «فرار بزرگ» یک اثر کاملاً روایت‌محورست که در آن، تجربۀ مخاطب بر پایۀ تصمیم‌گیری در بزنگاه‌های یک نقشه انشعابی روایی و پی‌گیری خطی از یک داستان چندشاخه‌ای شکل می‌گیرد.
این اثر کُدَبی با بهره‌گیری از فرم آشنای کتاب مصور و ترکیب آن با عاملیتِ انتخاب، توانسته پلی میان آثار چاپی و الکترونیک بزند. از منظر ژانرشناسی این رساله، «فرار بزرگ» در گونۀ «متن یک جهان-بازی است» قرار می‌گیرد. با این حال، برخلاف آثاری چون «41148» که جهان-بازی آن‌ها یک فضای فیزیکی قابل کاوش است، جهان-بازی در «فرار بزرگ» خودِ معماری روایی و نقشۀ انشعابی داستان است. بازیکن در این‌جا نه یک کاوشگر محیط، که یک گزینش‌گرست. در این نوع آثار، سخت‌پیمایی از حل معماهای منطقی و پیداکردن اشیاء و سطرها، به بار شناختی و عاطفیِ انتخاب از میان گزینه‌های داستانی منتقل می‌شود. مخاطب با کنشِ کلیک‌کردن بر روی گزینه‌ها، مسیر خود را در امکان‌های روایی می‌سازد و نسخه‌ای منحصربه‌فرد از اثر را به فعلیت می‌رساند. این فرایند، مخاطب را از یک خوانندۀ منفعلِ داستان‌های مصور، به یک گزینش‌گر تبدیل می‌کند که سرنوشت شخصیت اصلی به تصمیمات او گره خورده‌ست.
قواعد اصلی این جهان-بازی، حداقلی طراحی شده‌اند تا تمرکز کاملاً بر داستان باقی بماند. «انتخاب از میان گزینه‌های متنی»، قاعدۀ اصلی و تقریباً تنها قاعدۀ تعاملی اثر‌ست. زیرساخت رویه‌ای اثر در بنلادمتن، در نقاط کلیدی، داستان را متوقف کرده و مجموعه‌ای از کنش‌ها یا دیالوگ‌های ممکن را در قالب گزینه‌های متنی به مخاطب عرضه می‌کند. کنش مخاطب، صرفاً انتخاب یکی از این گزینه‌هاست. از طرف دیگر، داستان و نتایج انتخاب‌ها، از طریق مصورسازی و صدای یک راوی به مخاطب ارائه می‌شود. این مسئله، بازیکن را در جایگاه یک «بیننده-خواننده» قرار می‌دهد که دائماً در حال واکنش به موقعیت‌های ازپیش‌کارگردانی‌شده‌ست. مخاطب، باید سرنخ‌ها (مانند نقشه یا رمزها) را به‌خاطر بسپارد تا در انتخاب‌های بعدی از آن‌ها استفاده کند.
 
تصویر 9. نمایی از فصل‌های مختلف فرار بزرگ در شروع برنامه.
این اثر کُدَبی، اهداف مشخصی را برای مخاطب خود مشخص می‌کند تا انگیزۀ لازم برای پیش‌روی در داستان را داشته باشد. اولین و حیاتی‌ترین هدف، زنده‌ماندن در موقعیت‌های خطرناک و فرار از هر مرحله‌ست. همزمان، هدف نهایی، کشف حقیقت پشت این ماجراست. او باید دریابد که چرا اینجا زندانی شده‌ست؟، یا اینکه فرهاد دوست است یا دشمن؟ و پروژۀ شکار شب چیست؟. مانند تمام آثار این ژانر، این دو هدف به‌صورت تنگاتنگی به‌هم مرتبط می‌شوند؛ موفقیت در اهداف کوتاه‌مدت (مانند بیهوش‌کردن نگهبان) به پاداشی روایی منجر می‌شود (مانند روایت بخش بعدی داستان یا پیداکردن یک کیف حاوی اطلاعات) که به تحقق هدف بلندمدت یاری می‌رساند.
بخش اعظمی از پیمودن و پیش‌روی در داستان، بر انتخاب میان دو یا چند گزینه استوارست. بازیکن باید با اطلاعات محدود، تصمیمی بگیرد که می‌تواند به بقا یا مرگ فوری منجر شود. برای مثال، هنگامی که با نگهبان مواجه می‌شود، آیا باید به پشت او برود یا وارد سلول کناری شود؟. علاوه‌بر این، «فرار بزرگ» شامل معماهایی منطقی نیز هست، اما این معماها عمدتاً در خدمت روایت هستند و پیچیدگی زیادی ندارند. برای مثال، زمانی که مخاطب با نقشۀ ساختمان مواجه می‌شود، باید مسیر مشخص‌شده (خ-ش-ا-ا-غ-ر-پ) را به خاطر بسپارد تا بتواند در انتخاب‌های بعدی، مسیر درست را تعیین کند. مهم‌ترین چالش روایی، عدم قطعیت در مورد شخصیت‌هاست. مخاطب تا انتهای داستان نمی‌تواند حدس بزند که آیا فرهاد در حال کمک‌کردن به او یا فریب‌دادنش است. غلبه بر این چالش‌ها، لایه‌های پنهان داستان را برای مخاطب آشکار می‌سازد و او را درگیر یک تجربۀ سخت‌پیمای کاملاً داستان‌محور می‌کند. در این اثر، برخلاف «41148»، سخت‌پیمایی از یک کنش مکانیکی به یک کنش قضاوتی تبدیل شده؛ مخاطب تقریباً پیوسته، در حال قضاوت موقعیت و انتخاب بهترین راه برای بقاست.
 
تصویر 10. نقشۀ ساختمان که شخصیت با آن روبه‌رو می‌شود و باید حروف اختصاری‌اش را به خاطر بسپارد و برای انتخاب درست در ادامه داستان از آن‌ها به‌درستی رمزگشایی کند.
«فرار بزرگ» داستان خود را از طریق یک ساختار «روایت شاخه‌ای/نقشۀ انشعابی» کلاسیک پیش می‌برد. این ساختار، شبیه به یک درخت روایی‌ست که تنۀ اصلی آن توسط نویسنده (سید طه رسولی) خلق شده، اما شاخه‌های آن در نقاط کلیدی منشعب می‌شوند و این مخاطب است که انتخاب می‌کند کدام شاخه را دنبال کند. ممکن است این مسیرهای مختلف درنهایت منتج‌به پایان‌های مختلفی هم شوند. هرچند در فرار بزرگ، تمام مسیرهای مختلف -در صورت زنده‌ماندن شخصیت- به یک پایان منتهی می‌شوند. مهم است بدانیم عاملیت بازیکن نیز، از پیش‌تعیین‌شده و انگشت‌شمارست. مخاطب آزاد نیست که هر کاری بخواهد انجام دهد؛ او آزادست تا از میان مسیرهایی انتخاب کند که طراح برای او در نظر گرفته‌ست. پیرنگ این اثر کُدَبی، محصول برهم‌کنش دو عامل «معماری روایی طراح» و «مسیر پیمایش مخاطب» است. منظور از معماری روایی، تمام گره‌ها، انشعاب‌ها و پیامدهای ممکن است که توسط نویسنده طراحی شده‌اند و منظور از مسیر پیمایش بازیکن، توالی منحصربه‌فرد انتخاب‌هایی‌ست که بازیکن در طول بازی انجام می‌دهد. بنابراین، اگرچه داستان کلی برای همه یکی‌ست، اما تجربۀ پیرنگ برای هر بازیکن می‌تواند متفاوت باشد. یک بازیکن ممکن‌ست با انتخاب‌هایش مسیری پر از خشونت را طی کند و دیگری مسیر محتاطانه‌تری را برگزیند. در ادامه به بررسی شگردهای مختلف زیبایی‌شناسی محاسباتی در این اثر می‌پردازیم.
	شگرد مبتنی‌بر رابط کاربری: «فرار بزرگ» ارزش ادبی خود را نه در پیچیدگی فنی، که در شیوۀ ادغام داستان‌های مصور با مکانیک‌های تعاملی، به دست می‌آورد. رابط کاربری در «فرار بزرگ» به‌شکلی کاملاً شفاف طراحی شده. برخلاف آثاری که با نمایش عناصر متعدد، حضور «سیستم» را به مخاطب یادآوری می‌کنند، در این اثر، رابط کاربری کاملاً در خدمت روایت است. گزینه‌های انتخاب، در کادرهایی ساده و هم‌سبک با بافت کلی اثر، در پایین تصویرها ظاهر می‌شوند. این طراحی عامدانه، «اصطکاک رویه‌ای» را به‌حداقل می‌رساند و به بازیکن اجازه می‌دهد تا به‌جای درگیرشدن با شیوۀ کنترل شخصیت، تمام توجه خود را بر داستان، تصاویر و تصمیم‌گیری متمرکز کند. این شفافیت، به غوطه‌وری در داستان کمک می‌کند و این حس را القاء می‌کند که در حال خواندن یک داستان مصور زنده و تعاملی‌ست، نه بازی‌کردن با یک نرم‌افزار.
 
تصویر 11. بخش‌های آغازین فرار بزرگ. انتخاب گزینۀ غلط، موجب مرگ شخصیت و پایان داستان می‌شود.
	شگرد مبتنی‌بر طراحی فضایی: در «فرار بزرگ»، هر بخش مانند یک قاب عکس، طراحی و کارگردانی شده است. استفاده از زوایای بسته و نزدیک در سلول‌های زندان، حس خفقان را القاء می‌کند. در مقابل، قاب‌های باز در صحنه‌های تعقیب و گریز، به کنش، وسعت و هیجان می‌بخشد. بنابراین، «فضا» نه از طریق پیمایش، بلکه از طریق قاب‌بندی‌های تصویری ساخته می‌شود و به یک هم‌بستۀ عینی برای وضعیت روانی و موقعیت داستانی شخصیت تبدیل می‌گردد.
	شگرد مبتنی‌بر توالی زمانی: کنترل سرعت و ریتم در «فرار بزرگ» در دستان بازیکن قرار دارد؛ روایت تنها با انتخاب او پیش می‌رود. با این حال، بنلادمتن از اضطرار زمانی برای ایجاد تعلیق بهره می‌برد. راوی با جملاتی مانند «صدای پای نگهبان نزدیک می‌شود» یا «سربازها در حال نزدیک‌شدن هستند»، بازیکن را تحت فشار روانی قرار می‌دهد تا سریع‌تر تصمیم بگیرد. مهم‌تر از آن، بازی از مکانیسم برگشت‌ناپذیری نسبی استفاده می‌کند. اگرچه یک انتخاب اشتباه که به مرگ منجر می‌شود، بازیکن را به نقطۀ تصمیم‌گیری قبلی بازمی‌گرداند، اما در مسیر اصلی، انتخاب‌ها قطعی هستند و نمی‌توان آن‌ها را  به عقب بازگرداند. این قاعده، به هر تصمیم وزن و اهمیت می‌بخشد و بازیکن را وادار می‌کند تا با پیامدهای انتخاب‌های خود کنار بیاید.
 
تصویر 12. نمونه‌ای از پایان در فرار بزرگ. این داستان بازگشت‌پذیر است و معمولا مخاطب به ابتدای بخش مربوطه بازگردانده می‌شود.
	شگرد مبتنی‌بر چندرسانگی: نقطۀ تمایز «فرار بزرگ» در شگرد مبتنی‌بر چندرسانگی و هم‌نوایی رسانه‌های مختلف نهفته‌ست. در این اثر، معنا از دل یک «چندلایگی دلالت» زاده می‌شود. سبک گرافیکی اثر، فضاسازی اضطراب‌آلود و خشنی را پی می‌ریزد. گزینه‌های متنی، عاملیت بازیکن را ممکن می‌سازند. موسیقی، صدای راوی و افکت‌های صوتی (مانند شلیک یا انفجار) به داستان عمقی دراماتیک می‌بخشد. تصویر، متن و صدا یکدیگر را تقویت کرده و یک تجربۀ واحد را خلق می‌نمایند.
	شگرد مبتنی‌بر زیرساخت رویه‌ای: در سطح بنلادمتن، «فرار بزرگ» بر یک رویۀ ساده استوار است: انتخاب و پیامد. همان‌طور که گفته شد، سیستم بازی پی‌درپی مخاطب را با انتخاب‌هایی مواجه می‌کند که نتیجۀ آن‌ها معمولاً بقا یا مرگ است. این رویه، این پیام را منتقل می‌کند که در این جهان-بازی، هر تصمیم، می‌تواند آخرین تصمیم باشد. پیچیده‌ترین شگرد رویه‌ای در شخصیت «فرهاد» نهفته‌ست. سیستم با ارائۀ اطلاعات متناقض دربارۀ او، مخاطب را در یک دوراهی اعتماد یا عدم اعتماد قرار می‌دهد. پایان‌بندی نهایی، که خیانت فرهاد را آشکار می‌کند، به انتخاب‌های قبلی بازیکن، معنایی تراژیک می‌بخشد و به صورت رویه‌ای، شکنندگی اعتماد و ماهیت فریبندۀ قدرت را به مخاطب می‌چشاند. این پیام، علاوه‌بر گفت‌وگوی میان شخصیت‌ها، در خودِ ساختار اجرایی این اثر کُدَبی نیز نهفته‌ست. 
درنهایت اینکه، «فرار بزرگ» با تبدیل‌کردن یک داستان مصور به یک تجربۀ سخت‌پیمای پویا، می‌تواند نمونه‌ای مطلوب از مقایسه یک اثر ادبی مکتوب (کمیک‌های چاپی) و مابه‌ازاء آن، در یک اثر کُدَبی (یک نرم‌افزار) باشد. از خلال این مقایسه، می‌توان نگاهی دیگرگونه به خصائلی چون چندرسانگی انداخت. تجربه‌ورزی‌های استفاده از تصاویر و متن در سنت چاپی، با وجود شباهت‌ها، تفاوت‌هایی اساسی با نمونه‌های دیجیتال دارند. نظریۀ برج زبان‌ها که در فصل اول به آن اشاره‌ای شد، می‌تواند به‌خوبی روشن کند که چرا چندرسانگی -در کنار سایر خصائص مانند وابستگی محاسباتی- بومیِ کُدَبیات است و در هر تحلیل ادبی باید لحاظ شود. 
3.3.4. متن یک فضای بدن‌مند است: واقعیت مجازی هفت‌خوان
اثر «هفت خوان رستم» که دموی آن در مهرماه ۱۴۰۲ توسط شرکت VREX360 ارائه شد، یک پروژۀ نوآورانه برای خلق یک اثر کُدبی فارسی بر پایۀ فناوری واقعیت مجازی (VR) است. این تجربه که با استفاده از موتور بازی‌سازی Unity برای هدست Oculus Quest 2 طراحی شده، در پی آن است تا خوان سوم از هفت‌خوان شاهنامۀ فردوسی را از یک متن مکتوب به یک جهان سه‌بعدی، غوطه‌ورکننده و بدنمند تبدیل کند. در این دمو، کاربر در یک فضای ۳۶۰ درجه قرار می‌گیرد و با روایتی مواجه می‌شود که از طریق نگارگری، خوش‌نویسی‌های معلق در فضا، و مجسمۀ متحرک فردوسی ارائه می‌گردد. 
 
تصویر 13. نمایی از داخل عینک VR هنگام نمایش دموی اثر هفت‌خوان رستم.
این اثر، به‌طور دقیق در ژانر «متن یک فضای بدنمند است» قرار می‌گیرد؛ جریانی که در آن، مرز میان بدن کاربر و جهان متن فرومی‌ریزد. این دمو، تحققِ بدن‌مند ورود به جهان اثر ادبی‌ست. در این‌جا، متن دیگر یک توالی خطی از کلمات روی صفحه نیست، بلکه کلِ محیط سه‌بعدی‌ست؛ فضایی متشکل از تصاویر، کلمات معلق و اشیاء. خواندن نیز به یک کنش بدنمند و فضایی تبدیل می‌شود. کاربر با حرکت‌دادن سر و بدن خود، متن را «می‌کاود» و با کنترلر خود در آن «جهت‌یابی» می‌کند. تجربۀ سخت‌پیما  نیز از جنس پیمایش ادراکی‌ست. کاربر باید به خود در یک فضای ناآشنا و غیرخطی جهت دهد و رابطۀ میان عناصر بصری و کلامی پراکنده را درک کند.
 
تصویر 14. ابیات هفت‌خوان که حول دایره‌ای که در مرکز آن تراشۀ cpu قرار دارد، می‌چرخند.
قواعد این اثر، همان قواعد ذاتیِ محیط VR است. یک سیستم تعاملی حداقلی، اما کاملاً بدنمند وجود دارد. هدف تعریف‌شده در این اثر نیز، تجربی و زیباشناختی‌ست و برخلاف آثار ژانر پیشین، نه «پیروزشدن» یا «حل‌کردن یک معما»، که «حضوریافتن» در جهان شاهنامه و غوطه‌وری در آن است. کاربر برای اولین‌بار با فرمی از اثر مواجه می‌شود که دیگر مانند کتاب صفحه ندارد و به یک معماری فضایی تبدیل شده‌ست. 
همان‌طور که در فصل اول ذیل بحث «بازتعریف بدن در هم‌بستۀ شناختی» آمد، در این‌جا بدن کاربر به بخشی جدایی‌ناپذیر از ماشین متنی تبدیل می‌شود. حرکات سر او دوربین را کنترل می‌کند و دستان او (از طریق کنترلرها) ابزار اصلی تعامل با جهان متن است. این، تحقق کامل آن «تن-ذهن فناورانه» است که در مدار سایبرنتیک اثر درگیر شده است. از طرف دیگر، هدف اصلی فناوری VR، ایجاد «حس حضور» است. این دمو با خلق یک فضای ۳۶۰ درجه، این حس را القا می‌کند که مخاطب در مرکز یک نسخۀ زنده از شاهنامه ایستاده‌ست. او دیگر به یک صفحه نگاه نمی‌کند؛ او توسط متن احاطه شده است. هم‌چنین، اگرچه در این اثر، مخاطب، مسیر روایت را تغییر نمی‌دهد، اما او یک هم‌آفرینندۀ دیداری‌ست؛ به این معنا که، او با انتخاب اینکه به کجا نگاه کند و توجه خود را بر کدام عنصر (تصویر، بیت شعر، مجسمه) متمرکز نماید، کادربندی و تجربۀ بصری خود را در لحظه خلق می‌کند.
 
تصویر 15. همزمان با ریخته‌شدن حروف و تبدیل ابیات به صفر و یک، مجسمۀ فردوسی با بهره‌گیری از هوش مصنوعی ابیات را می‌خواند.
رابط کاربری در این‌جا به دو بخش تقسیم می‌شود: رابط سیستم‌عامل (منوی عینک Oculus) و اشاره‌گر کنترلر. این اشاره‌گر، از نوع شفاف است. با این حال، در چنین آثاری مهم‌ترین رابط کاربری، خودِ بدن کاربر است که به ابزار اصلی ناوبری تبدیل می‌شود. هم‌چنین، در این اثر، رسانه‌های مختلف از جمله هنر نگارگری سنتی (به شکل صفحات مصور)، مدل‌سازی سه‌بعدی (مجسمۀ فردوسی، اژدها)، خوشنویسی (به‌عنوان عنصر محیطی)، و روایت صوتی (صدای فردوسی) همگی در هم می‌آمیزند تا یک تجربۀ چندحسی خلق کنند.
 
تصویر 16. نمایی از رویداد کدبیات که اثر کدبی هفت‌خوان در آن به نمایش درآمد. شیوۀ تجربۀ اثر با استفاده از هدست‌های واقعیت مجازی است. 







نتیجه‌گیری
  
در فصل نخست این رساله، یک شالودۀ نظری و روش‌شناختی منسجم برای کالبدشکافی «امر کُدَبی» تدوین شد. در این فصل، استدلال شد که ابزارهای تحلیلیِ برآمده از سنت ادبیات چاپی، به دلیل نارسایی در درک ماهیت کُدَبیات، برای بررسی این پدیده ناکارآمد هستند. از این رو، نگارنده مسیری چندوجهی را برای پی‌ریزی یک چارچوب روشن‌گرانه پیمود. اصلی‌ترین یافتۀ این فصل، جابه‌جایی کانون تحلیل از «سوژۀ خودمختار انسانی» به «هم‌بستۀ شناختی» بود. این فصل با تکیه‌بر مفهوم «تکنوزایی»، استدلال کرد که در عصر دیجیتال، دیگر نمی‌توان انسان و فناوری را دو موجودیت مجزا در نظر گرفت. در عوض، واحد اصلی کنش، شناخت و آفرینش، یک هم‌بستۀ شناختی‌ست؛ سیستمی پویا و توزیع‌شده که از ائتلاف عوامل انسانی (با شناخت آگاه و ناآگاه) و غیرانسانی (ماشین‌ها و الگوریتم‌ها) شکل می‌گیرد. این گذار، به بازتعریف مفاهیم زیربنایی «شناخت» و «عاملیت» منجر شد. این چارچوب نشان داد که تفکر و کنش در امر کُدَبی، در جمجمۀ مؤلف یا خواننده محصور نیست، بلکه در سراسر شبکه‌ای از مغز، بدن، کد و ماشین توزیع شده است. پیامد مستقیم این نگرش، بازتعریف «بدن» بود که دیگر نه یک کالبد بیولوژیک منفعل، بلکه یک بدن فناورانه و یک میانجی فعال در این هم‌بسته تلقی شد. این فصل با پیگیری سرگذشت امر ادبی بر سه سکوی اجرایی «حنجره»، «کاغذ» و «پیکسل»، نشان داد که ادبیات همواره پدیده‌ای بدنمند و مادی بوده است. این تحلیل تاریخی-تطبیقی مشخص کرد که گذار از سکوی چاپ به سکوی دیجیتال، گذار از یک «مادیت پایدار» به یک «مادیت پویا و اجرایی» است. برخلاف متن چاپی که یک «ابژۀ» ثابت و تمام‌شده است، متن کُدَبی یک «رخداد» یا «فرایند» است که هویتش در لحظۀ اجرا و از طریق تعامل میان لایه‌های پنهان کد (بنلادمتن) و لایۀ آشکار نمایشی (لادمتن) به فعلیت می‌رسد. این گذار هستی‌شناختی، مهم‌ترین تمایز میان امر کُدَبی و سنت پیشین آن است و هرگونه تحلیل جدی و معنادار را به درک این ماهیت اجرایی منوط می‌سازد. بر مبنای ماهیت اجرایی متن کُدَبی، این فصل به تحلیل تجربۀ مواجهه با آن پرداخت. با بهره‌گیری از مفهوم «ادبیات سخت‌پیما»ی اسپن آرست، استدلال شد که کنش اصلی در این زیست‌بوم، دیگر «خواندن» به معنای تفسیر یک زنجیرۀ خطی از دال‌ها نیست، بلکه یک «سخت‌پیمایی» است؛ یعنی یک تلاش فیزیکی و شناختی غیربدیهی برای پیمایش و ساختن مسیر در یک فضای چندوجهی. این دگرگونی، خواننده را به یک «کاربر/کنشگر» بدل می‌سازد که درگیر یک «بازی‌وارگی» و یک رابطۀ «آگونیستی» (مبارزه‌جویانه) با سیستم می‌شود. این امر به نوبۀ خود، ساختارهای روایی سنتی را دگرگون ساخته و مفاهیم «پیرنگ»، «شخصیت یک‌پارچه» و «پایان‌بندی قطعی» را با «دسیسۀ رویه‌ای»، «سوژۀ چندپاره» و «صیرورت بی‌پایان» جایگزین می‌کند. در نهایت، این فصل نشان داد که دگرگونی‌های هستی‌شناختی و پدیدارشناختی فوق، به ظهور یک «زیبایی‌شناسی محاسباتی» جدید نیز منجر می‌شود. در این زیبایی‌شناسی، ارزش هنری نه فقط در محصول نهایی، بلکه در خودِ فرایند، منطق الگوریتمیک، ظرافت تعامل و معماری رویه‌ای نهفته است. شگردهای مبتنی‌بر «رابط کاربری»، «طراحی فضایی»، «توالی زمانی»، «چندرسانگی» و «زیرساخت رویه‌ای»، عناصر بنیادین این زیبایی‌شناسی نوین را تشکیل می‌دهند. از طرفی دیگر، این فصل در پایان به این نتیجه رسید که این بدن فناورانۀ جدید، یک «بدنِ شکننده» است. وابستگی ذاتی آن به اکوسیستم‌های پیچیده و ناپایدار فنی، اقتصادی و حقوقی، آن را با چالش حیاتی «انقضاءپذیری فناورانه» و «بایگانی‌گریزی» روبه‌رو می‌سازد. این شکنندگی، پارادوکس امر کُدَبی را آشکار می‌سازد: پدیده‌ای که در سطح داده بالقوه «نامیرا»ست، اما در سطح تجربه به‌شدت «میرا» و آسیب‌پذیر است.
فصل دوم این رساله در جایگاه نقطۀ تلاقی و سنتز مباحث نظری فصل پیشین عمل کرد و وظیفۀ گذار از «چرا» به «چیستی» را بر عهده داشت. هدف اصلی این فصل، تحدید میدانِ پژوهش از طریق ارائۀ یک تعریف کارآمد از «کُدَبیات» و سپس نقشه‌برداری از قلمرو آن با معرفی گونه‌های اصلی‌اش بود. نخستین دستاورد کلیدی این فصل، مواجهه با «چالش تعریف‌پذیری» بود که ذاتیِ یک حوزۀ پویا و در حال تحول است. این پژوهش نشان داد که تعریف کُدَبیات نمی‌تواند یک تعریف ایستا و واحد باشد، بلکه خود محصول یک سیر تطوری‌ست. این فصل با ردیابی این سیر تاریخی، از مفاهیم اولیه مانند «فرامتن» در دهۀ ۱۹۹۰، تا تأکید بر «تعامل» و «سخت‌پیمایی» در آثار آرست، توجه به «مادیت» متن الکترونیکی در آثار هِیلز و متیو کرشنباوم، و برجسته‌شدن «روایت‌گری تعاملی و بازی‌مانندی» در دوران اخیر، نشان داد که درک ما از این پدیده به‌طور مداوم در حال تعمیق و گسترش بوده است. برآیند این کاوش تاریخی، منجر به ارائۀ یک تعریف چندوجهی شد که مبنای عمل این رساله قرار گرفت: «کُدَبیات آن نوع ادبیاتی است که بدون زمینۀ محاسباتی و رایانشی امکان تکوین، نمایش و تجربه ندارد، با چاپ‌شدن، برخی ویژگی‌های هویت‌بخش خود را از دست می‌دهد، تعاملی و متکی‌بر رابط کاربری دیجیتال است، سخت‌پیماست و پیمایش اثر، بخشی از تجربۀ ادبی‌ست، و معمولاً چندرسانه‌ای‌ست و سایر رسانه‌ها در خدمت رسانۀ کلام یا قصدی ادبی پیکربندی می‌شوند». این تعریف، با تمرکز بر ویژگی‌های ذاتی و کارکردی، سعی داشت مرزهای این حوزه را از سایر پدیده‌های دیجیتال و همچنین از ادبیات چاپی به شکلی روشن متمایز سازد. دومین دستاورد محوری این فصل، پیشنهاد یک گونه‌شناسیِ متن‌مرکز برای آثار کُدَبی بود؛ به این معنا که، به جای تکیه‌بر معیارهای فنی (مانند نرم‌افزار) یا فرمی (مانند ساختار)، معیاری مفهومی و کارکردی پیشنهاد شد: «استعارۀ بنیادینی که هر اثر از متن به کاربر ارائه می‌دهد». این رویکرد، کانون توجه را از «متن چیست؟» به «متن چگونه عمل می‌کند؟» منتقل می‌کند. بر این اساس، هفت گونۀ اصلی شناسایی و تبیین شد که هر یک، منطق تعاملی و تجربۀ زیباشناختی متفاوتی را نمایندگی می‌کنند: «متن به‌مثابۀ الگوریتم»، «متن به‌مثابۀ هزارتو»، «متن به‌مثابۀ جهان-بازی»، «متن به‌مثابۀ اجرای نمایشی»، «متن به‌مثابۀ مشارکت جمعی»، «متن به‌مثابۀ جغرافیای حضور» و «متن به‌مثابۀ فضای بدنمند». مدعای رساله آن است که این گونه‌شناسی، قادرست تنوع وسیعی از آثار کُدَبی را درک و صورت‌بندی نماید.
در فصل سوم، چارچوب نظری و ژانرشناسی که در فصول پیشین تدوین شده بود، در آزمون عملیِ مواجهه با نمونه‌های واقعی «کُدَبیات» در زبان فارسی قرار گرفت. هدف اصلی، بررسی عمیق این آثار با شگردهای زیبایی‌شناسی محاسباتی مطرح‌شده در فصول پیشین و در نهایت، ارزیابی کارآمدی خودِ این شگردها بود. یافته‌های این فصل، هم ماهیت تجربۀ کُدَبی در ایران را روشن می‌سازد و هم اعتبار چارچوب تحلیلی رساله را می‌سنجد. نخستین دستاورد این فصل، ترسیم یک پیشینۀ اولیه از تجربه‌های کُدَبی در ایران بود. بررسی‌ها نشان داد که ریشه‌های کُدَبیات، به صورت دو شاخۀ موازی در دهۀ هشتاد خورشیدی قابل ردیابی‌ست. از یک‌سو، تلاش برای خلق «فرامتن دیجیتال» در بستر وب، که در اثر پیشگامانۀ «تاریک‌خانۀ ماریا مینورسکی» اثر فرهاد حیدری گوران تجلی یافت؛ و از سوی دیگر، کوشش برای شبیه‌سازی منطق دیجیتال در بستر چاپ یا «الگوریتم‌های کاغذی» که در آثار خلاقانۀ لیلا صادقی، به ویژه «داستان‌هایی برعکس»، به اوج خود رسید. این دوگانگی در نقطۀ آغاز، نشان‌دهندۀ یک دغدغۀ مشترک برای شکستن روایت خطی و درگیرکردن فعالانۀ خواننده‌ست که از دو مسیر متفاوت به دنبال تحقق آن بودند. مهم‌ترین یافتۀ این فصل، تحلیل آثار منتخب بود که نشان داد گونه‌شناسی مبتنی‌بر «استعارۀ کارکردی متن»، قادر به طبقه‌بندی دقیق و معنادار آثار فارسی‌ست: «بلبل‌زبان» به‌عنوان نمونۀ «متن به‌مثابۀ الگوریتم»، نشان داد که این ژانر چگونه می‌تواند به ابزاری برای گفت‌وگوی خلاقانه میان فناوری پیشرفتۀ هوش مصنوعی و سنت هزارسالۀ شعر کلاسیک فارسی بدل شود. تحلیل آن، ارزش زیباشناختی را نه در خروجی نهایی، که در خودِ «زیرساخت رویه‌ای» و منطق الگوریتمیک آن آشکار ساخت. سرنوشت «تاریک‌خانۀ ماریا مینورسکی» به‌عنوان نمونۀ «متن به‌مثابۀ هزارتو»، مفهوم نظری «بدنِ شکننده» و «انقضاءپذیری فناورانه» را به یک واقعیت ملموس و تراژیک در سپهر کُدبیات فارسی بدل کرد. غیاب این اثر، خود به بخشی از تحلیل آن تبدیل شد و اهمیت حیاتی «بایگانی دیجیتال» را به اثبات رساند. آثار «۴۱۱۴۸» و «فرار بزرگ» به‌عنوان نمونه‌های «متن به‌مثابۀ جهان-بازی»، بلوغ و ظرفیت این ژانر را برای جذب مخاطب گسترده در ایران نشان دادند. تحلیل این دو اثر، امکان بررسی «زیبایی‌شناسی محاسباتی» را فراهم آورد و نشان داد که چگونه عناصری مانند «رابط کاربری»، «طراحی فضایی» و «بازی‌وارگی» به ابزارهای بیانی قدرتمندی برای خلق تعلیق، همدلی و تجربۀ روایی تبدیل می‌شوند. اثر «هفت‌خوان رستم» به‌عنوان نمونۀ «متن به‌مثابۀ فضای بدنمند»، پیشرفته‌ترین مفاهیم نظری فصل اول، از جمله «بدن فناورانه» و «حس حضور»، را در عمل به نمایش گذاشت و نشان داد که چگونه فناوری واقعیت مجازی می‌تواند به ابزاری برای بازآفرینی شاهکارهای حماسی ملی تبدیل شود. این تحلیل‌ها صرفاً تاییدی بر نظریات نبودند، بلکه به شناسایی برخی ویژگی‌های خاص و بومی در تجربۀ کُدَبیات فارسی نیز منجر شدند. تمایل به درگیرشدن با سنت‌های ادبی کهن (شعر کلاسیک در «بلبل‌زبان»، شاهنامه در «هفت‌خوان»)، تمرکز بر روایت‌گری عمیق و شخصیت‌پردازی در ژانر جهان-بازی (برخلاف بسیاری از نمونه‌های غربی که بر معما و مکانیک تمرکز دارند)، و کاوش در مفاهیم مرتبط با حافظه، فقدان و سرگشتگی (در «تاریک‌خانه» و «۴۱۱۴۸»)، همگی نشان از تلاشی برای زمینه‌مندکردن این زیست‌بوم نوین هنری در بستر فرهنگی و ادبی ایران دارد. در نهایت، این فصل نشان داد که کُدَبیات در زبان فارسی، یک پدیدۀ واقعی، قابل تحلیل و دارای ظرفیت‌های زیباشناختی منحصربه‌فرد است.
باید اذعان داشت که هر پژوهش علمی، همواره با محدودیت‌هایی روبه‌روست. پژوهش حاضر نیز از این قاعده مستثنی نیست و درک این محدودیت‌ها برای ارزیابی واقع‌بینانۀ دستاوردهای آن ضروری‌ست. یکی از محدودیت‌های اصلی این رساله، به ماهیت نوپا و پراکندۀ کُدبیات در زبان فارسی بازمی‌گردد. این پژوهش برای تحلیل آثار، رویکردی مبتنی‌بر «مطالعۀ موردی» اتخاذ کرده و بر نمونه‌های شاخص و در دسترس تمرکز نموده‌ست. به همین دلیل، این تحقیق ادعای ارائۀ یک تاریخ جامع و کامل از تمام تجربه‌های کُدَبی در ایران را ندارد. به‌ویژه در برخی گونه‌های شناسایی‌شده مانند «روایت‌های مکان‌مند» یا «نوشتار شبکه‌ای»، یافتن نمونه‌های برجستۀ فارسی در بازۀ زمانی این پژوهش ممکن نشد و این حوزه‌ها به صورت بالقوه برای تحقیقات آتی گشوده باقی ماندند. هم‌چنین، همان‌طور که در تحلیل سرنوشت اثر «تاریک‌خانۀ ماریا مینورسکی» نشان داده شد، ماهیت فناپذیر کُدبیات یک محدودیت روش‌شناختی جدی برای پژوهش در این زمینه است. عدم دسترسی مستقیم به متن اصلی برخی آثار اولیه، تحلیل را به ناچار به اسناد پیرامتنی (مانند نقدها و مصاحبه‌ها) متکی می‌سازد. این امر، هرچند برای بازسازی تاریخی ارزشمندست، اما امکان تحلیل پدیدارشناختی و تجربۀ دست‌اول از اثر را که در کانون روش‌شناسی این رساله قرار دارد، محدود می‌سازد. مازاد بر این‌ها، این رساله از منظر یک پژوهشگر ادبیات و علوم انسانی به حوزۀ کُدبیات نگریسته‌ست. هرچند تلاش شده تا با مفاهیم فنی و محاسباتی به صورت جدی درگیر شود و «زیرساخت رویه‌ای» تحلیل گردد، اما باید اذعان کرد که این تحلیل، یک کالبدشکافی عمیق در سطح مهندسی نرم‌افزار یا علوم کامپیوتر نیست. هدف اصلی، ایجاد پلی میان نقد ادبی و منطق محاسباتی بوده است، نه ارائۀ یک تحلیل جامع از کد منبع. بنابراین، لایه‌های فنی عمیق‌تر این آثار همچنان زمینه‌ای بکر برای پژوهشگران با تخصص‌های فنی باقی می‌ماند. در آخر، کُدبیات یک حوزۀ به‌شدت پویا و در حال تحول است. ظهور پدیده‌هایی مانند مدل‌های زبانی بزرگ و هوش مصنوعی مولد که در مراحل پایانی این پژوهش شتاب گرفتند، چالش‌های جدیدی را برای تعریف و تحلیل کُدبیات مطرح کرده‌ست که این رساله تنها توانسته به صورت مقدماتی به آن‌ها اشاره کند. بنابراین، این پژوهش یک برداشت از وضعیت کُدبیات تا لحظۀ تدوین آن است و بی‌تردید، با تحولات آینده نیازمند بازنگری و توسعۀ چارچوب‌های نظری و تحلیلی ارائه‌شده در این تحقیق خواهیم بود.
با توجه به نوپابودن این حوزه و نیاز مبرم به تثبیت مبانی، پیش‌نهاد می‌شود تحقیقات آتی بر گسترش و تعمیق پژوهش در مسیرهای ذیل صورت پذیرد: ۱. مطالعۀ موردی گونه‌ها: این رساله یک نقشۀ کلی از هفت گونۀ اصلی ارائه داد. انجام پژوهش‌های متمرکز بر روی هر یک از این گونه‌ها می‌تواند مفید باشد و به توسعه/شناسایی آثار کُدَبی بیش‌تری در زبان فارسی منجر شود. یک پژوهش کامل می‌تواند به تاریخچه، ویژگی‌های زیباشناختی و تحلیل نمونه‌های شاخص «داستان تعاملی» در زبان فارسی اختصاص یابد. چنین پژوهشی می‌تواند گونه‌شناسی ارائه‌شده در این رساله را به صورت جدی محک بزند، آن را تکمیل کرده و به درک دقیق‌تری از ظرفیت‌ها و محدودیت‌های هر ژانر در بستر ادبیات فارسی منجر شود. ۲. پژوهش‌های تاریخی به قصد گسترش پیکرۀ پژوهش: این رساله یک پیشینۀ اولیه از کُدبیات فارسی ارائه کرد. اما این حوزه نیازمند یک پژوهش تاریخی دقیق‌تر و مستندتر است. تحقیقات آینده می‌تواند بر تاریخ‌نگاری این زیست‌بوم نوین متمرکز شود. کاوش در وبلاگ‌های دهۀ هشتاد، انجمن‌های ادبی آنلاین، مصاحبه با پدیدآورندگان اولیه و گردآوری اسناد پراکنده می‌تواند به تدوین یک تاریخ مدون و انتقادی از این حوزه کمک کند. چنین پژوهشی برای تثبیت هویت این جریان و درک سیر تحول آن از آغاز تاکنون، امری ضروری است. 3. رهگیری و احیاء آثار کُدَبی اولیه: همان‌طور که اشاره شد، بسیاری از آثار اولیۀ کُدَبیات فارسی به دلیل ماهیت ناپایدار وب، از دسترس خارج شده‌اند. یک پروژۀ پژوهشی ضروری، انجام نوعی باستان‌شناسی دیجیتال برای یافتن، احیاء و مستندسازی این آثار اولیه است. کاوش در وبلاگ‌های قدیمی، انجمن‌های ادبی آنلاین و وب‌سایت‌های شخصی هنرمندان می‌تواند به بازسازی تاریخچۀ این جریان و کشف نمونه‌های فراموش‌شده کمک شایانی کند. 4. تبیین لزوم بازنگری در سیاست‌های بایگانی آثار کُدَبی: مسئلۀ «بدن شکننده» و انقضاءپذیری کُدَبیات، یک بحران بسیار حیاتی‌ست. انجام پژوهش‌های کاربردی در زمینۀ سیاست‌های بایگانی دیجیتال برای میراث ادبی، همکاری با کتابخانه‌های ملی و مراکز اسناد برای تدوین پروتکل‌های حفظ و نگهداری این آثار، و توسعۀ روش‌های شبیه‌سازی برای اجرای آثار قدیمی بر روی سخت‌افزارهای جدید، امری ضروری‌ست. به‌موازات آن، «طراحی واحدهای درسی و کارگاه‌های آموزشی» برای آشناساختن دانشجویان ادبیات و هنر با این حوزه، و همچنین ایجاد بسترهایی برای «نقد عملی کُدَبیات» در نشریات ادبی و هنری، می‌تواند به تثبیت جایگاه و رشد این زیست‌بوم نوپا در جامعۀ ادبی ایران کمک کند.
  








پیوست 1. پروژۀ پایان‌نامه: گزارش توسعۀ شعر جنبشی «کمال سکون»
  
1. شرح کلی پروژه
این گزارش، مستندات فنی و مفهومی پروژۀ «کمال سکون» را ارائه می‌دهد؛ یک اثر کُدَبی در ژانر شعر جنبشی و تعاملی که به‌عنوان بخش عملی این رساله، طراحی و توسعه داده شده‌ست. هدف از این پروژه، فراتر از خلق یک اثر هنری، بررسی عملیِ فرایندهای نظری مطرح‌شده در فصول پیشین، به‌ویژه مفاهیم «شگردهای مبتنی‌بر زیرساخت رویه‌ای» و مفهوم «کُدانتقالی» است. «کمال سکون» تلاشی‌ست برای پاسخ به این سؤال که «چگونه می‌توان مفاهیم انتزاعی، فلسفی و شاعرانه را به زبان صوری، منطقی و رویه‌ایِ کد، ترجمه و از این ترجمه، یک تجربۀ زیباشناختیِ نوظهور خلق کرد؟، درواقع، چگونه می‌توان یک اثر ادبی را به یک اثر کُدَبی ترجمه کرد؟».
این اثر، یک تجربۀ روایی-تعاملی تک‌کاربره و مبتنی‌بر وب است که مفاهیم انتزاعی شعری با عنوان «کمال سکون»، اثر محمود فتوحی رودمعجنی، را در چهار پردۀ اجرایی، تبدیل به شعری کُدَبی می‌کند. برخلاف بسیاری از آثار شعر جنبشی که در آن‌ها تعامل کاربر به شروع یا توقف انیمیشن محدود می‌شود، در این پروژه، کنش‌های بدنمند کاربر (حرکت موش‌واره، کلیک، و حتی سکون) به‌عنوان عاملیت اصلی در پیش‌برد و شکل‌دهی به رویدادهای هر صحنه عمل می‌کند. متن در این اثر، از یک حامل صرفِ معنا فراتر رفته و به یک ابژۀ پویا، فیزیکی و قابل دست‌کاری تبدیل می‌شود.
متن کامل شعر «کمال سکون» در ذیل آمده است: 
«مگر که می‌شود از ازلُ / ذرّه تا زُحَل از تو بجُنبد / و تو خود هیچ نجنبیده باشی؟ / چگونه می‌شود! / بگو نمی‌شود / که ذرات وجود را از عدم / به ماورایِ کمال برانی / و خود در صفتِ کمال / تا ابَد فرولمیده باشی / ایستَنده / - بر این صفت که تویی- / کمالِ سکون است. / آنجا که سیب‌های سرخِ رسیده / در کمالِ لطافت / می‌ریزند / چگونه می‌شود تو / شیرین / نریخته باشی! / بگو نمی‌شود!» (کانال کاروند پارسی، 1404).
2. اهداف پروژه
اهداف این پروژه در دو سطح هنری-مفهومی و فنی-برنامه‌نویسی تعریف شده‌اند. دست‌یابی به اهداف هنری، مستلزم تحقق اهداف فنی مشخصی بوده و انتخاب‌های فنی نیز، خود دارای دلالت‌های هنری و مفهومی هستند.
هدف اصلی در سطح هنری-مفهومی، ترجمۀ مضامین شعر مدنظر (وجود ازلی، آفرینش، فنا، و بقا در سکون) به مجموعه‌ای از کنش‌های تعاملی و رویه‌های محاسباتی‌ست که همان احساسات را به صورت پدیدارشناسانه در کاربر برانگیزاند. درحقیقت، این پروژه به دنبال تبیین این موضوع است که ارزش ادبی یک اثر کُدَبی، علاوه‌بر کلام، می‌تواند در خودِ منطق الگوریتمیک، ظرافت تعامل و معماری پنهان سیستم نیز نهفته باشد. برای تحقق این منظور، طراحی تجربۀ کاربری به‌گونه‌ای‌ست که در آن کاربر از یک مفسر منفعل به یک مشارکت‌کنندۀ فعال تبدیل شود و متن از نقش یک مدلول ذهنی صرف و غیرمادی خارج شده و با پذیرفتن ویژگی‌های فیزیکی ملموس (مانند جرم، اصطکاک، و کش‌سانی)، به یک اُبژۀ محاسبه‌پذیر و قابل دست‌کاری بدل شود.
در سطح فنی و برنامه‌نویسی، تصمیمات متناسبی با اهداف فوق اتخاذ شد. نخست آنکه، برای ایجاد یک تجربۀ کاربری روان، یک‌پارچه و غوطه‌ورکننده که در آن، گذار میان صحنه‌های روایی مختلف بدون نیاز به بارگذاری مجدد و وقفۀ بصری صفحه صورت پذیرد، برنامه به‌صورت تک‌صفحه‌ای  توسعه داده شد. دوم آنکه، از کتابخانۀ Matter.js برای اعمال موتور فیزیک دوبعدی برای محاسبۀ رفتار دینامیک عناصر متنی  و رندرکردن نتایج آن درلحظه، (به این منظور که کلمات مانند اشیاء فیزیکی واقعی با یکدیگر و با محیط برخورد کنند)، استفاده شد. هم‌چنین کتابخانۀ پویانمایی Framer Motion برای خلق گذارهای بصری پیچیده به‌کارگرفته شد. در نهایت نیز، یک ساختار پیمایش کارآمد برای کنترل وضعیت کلی خواندن و تضمین گذار منطقی و قابل پیش‌بینی بین چهار پردۀ اصلی پروژه، لحاظ شد.
3. معماری پروژه
معماری این پروژه، یک سیستم ماژولار، واکنشی و وضعیت‌محورست که در آن، هر جزء فنی، نقشی مشخص در تحقق تجربۀ زیباشناختی نهایی ایفا می‌کند. این معماری بر دو اصل کلیدی استوار است:
	برنامۀ تک‌صفحه‌ای: همان‌طور که پیش‌تر اشاره‌ای شد، کل اثر به عنوان یک SPA توسعه یافته‌ست. این انتخاب معماری حیاتی‌ست؛ زیرا با بارگذاری تمام منابع لازم در ابتدای کار، گذار میان چهار پردۀ روایی را به‌‌صورت آنی و بدون نیاز به بارگذاری مجدد صفحه  ممکن می‌سازد. این رویکرد، از تجربۀ گسسته و منقطعِ تارنماهای سنتی جلوگیری کرده و به حفظ غوطه‌وری و پیوستگی روایی کمک شایانی می‌کند؛ کاربر در جهان یک‌پارچۀ شعر باقی می‌ماند و از آن خارج نمی‌شود.
	معماری مبتنی‌بر مؤلفه/کامپوننت : با استفاده از چارچوب  React، کل رابط کاربری به مجموعه‌ای از مؤلفه‌های  مستقل و قابل‌استفادۀ مجدد تقسیم شده‌ست. این انتخاب، مدیریت پیچیدگی پروژه را به‌شدت تسهیل می‌کند. هر «صحنه» از روایت یک مؤلفۀ والد است که منطق، حالت  و عناصر بصری مختص‌به‌خود را بقچه‌سازی/کپسوله  می‌کند. این ماژولاربودن، نه‌تنها توسعۀ هر بخش را به‌صورت مجزا ممکن می‌سازد، بلکه به خوانایی و نگهداری کد نیز کمک می‌کند.
هم‌چنین سعی شده است، انتخاب ابزارها با اهداف زیباشناختی اثر مرتبط باشد. سه کتابخانۀ اصلی، این پروژه به قرار ذیل است:
	React: به‌عنوان چارچوب اصلی برای ساخت رابط کاربری و مدیریت حالت انتخاب شده‌ست. ماهیت اعلامی  ری‌اکت به توسعه‌دهنده اجازه می‌دهد تا توصیف کند که رابط کاربری در هر حالت مشخصی چگونه باید باشد، و خودِ ری‌اکت وظیفۀ به‌روزرسانی بهینۀ DOM را بر عهده می‌گیرد. این انتخاب، برای یک اثر ادبیِ تعاملی که در آن، وضعیت بصری دائماً در واکنش به کنش‌های کاربر تغییر می‌کند، یک ضرورت است.
	Framer Motion: این کتابخانه به‌عنوان موتور پویانمایی پروژه عمل می‌کند. انتخاب آن به دلیل ادغام عمیق با زیست‌بوم React برای تعریف انیمیشن‌های پیچیده بوده است. این کتابخانه به‌راحتی اجازه می‌دهد تا ویژگی‌های بصری (مانند موقعیت، شفافیت، چرخش) به مقادیر حالت یا ورودی‌های زنده (مانند موقعیت موش‌واره) پیوند داده شوند. این کتابخانه، پل ارتباطی میان منطق برنامه و بیان بصری مفاهیم است.
	Matter.js: این کتابخانه، یک موتور فیزیک دوبعدی‌ست که به پروژه اجازه می‌دهد تا از محدودیت‌های پویانمایی‌های ازپیش‌تعیین‌شده فراتر رود. با استفاده از این کتابخانه، عناصر متنی از جایگاه خود در DOM خارج شده و به «بدن‌های فیزیکی» در یک جهان شبیه‌سازی‌شده تبدیل می‌شوند. این بدن‌ها دارای ویژگی‌هایی چون جرم، اصطکاک، کش‌سانی و سرعت هستند و رفتارشان نه بر اساس یک خط زمانی ثابت، بلکه بر اساس قوانین فیزیک و تعامل با دیگر بدن‌ها تعیین می‌شود. این انتخاب، ابزار فنی اصلی برای تحقق کُدانتقالیِ استعارۀ «کلمه-شیء» (تبدیل ضمیر تو به یک شیء ریختنی) به یک واقعیت محاسباتی‌ست.
اگر به معماری مؤلفه‌ها و جریان داده توجه کنیم، درمی‌یابیم از یک الگوی سلسله‌مراتبی و یک‌طرفه پیروی می‌کند که درک آن برای تحلیل اثر ضروری‌ست:
	مؤلفۀ ریشه  (App.js): مهم‌ترین وضعیتی که در این مؤلفه مدیریت می‌شود، sceneIndex است؛ یک عدد که مشخص می‌کند کدام یک از چهار پردۀ روایی باید در لحظه نمایش داده شود. این مؤلفه همچنین مسئول مدیریت موسیقی پس‌زمینه و نمایش راهنمای تعامل با کاربر است.
	مدیریت گذار: مؤلفۀ App.js، صحنه‌ها را مستقیماً رندر نمی‌کند، بلکه آن‌ها را درون مؤلفۀ <AnimatePresence> از کتابخانۀ Framer Motion قرار می‌دهد. این مؤلفۀ کلیدی، وظیفۀ مدیریت انیمیشن‌های ورود و خروج صحنه‌ها را بر عهده دارد و گذار نرم میان پرده‌های روایت را ممکن می‌سازد.
	مؤلفه‌های صحنه: چهار مؤلفۀ اصلی (CosmosScene, CreationScene, StillnessScene, AppleTreeScene) وجود دارند که هر کدام یک جهان کوچک و مستقل را تشکیل می‌دهند. آن‌ها تمام منطق پیچیدۀ مربوط به تعاملات، پویانمایی‌ها و فیزیک صحنۀ خود را در درون خود بقچه‌سازی/کپسوله کرده‌اند.
	جریان دادۀ یک‌طرفه: مؤلفۀ App.js تنها یک تابع در قالب prop، به نام goToNextScene، را به مؤلفۀ صحنۀ فعال ارسال می‌کند. وقتی کاربر کنش لازم برای پایان یک صحنه را انجام می‌دهد (مثلاً دوکلیک پشت سر هم)، مؤلفۀ صحنه این تابع را فراخوانی می‌کند. این فراخوانی به App.js پیام می‌دهد که sceneIndex را یک واحد افزایش دهد. React به این تغییر حالت واکنش نشان داده، مؤلفۀ صحنۀ فعلی را از DOM حذف و مؤلفۀ صحنۀ بعدی را جایگزین می‌کند. این جریان سادۀ کنترل سعی دارد معماری را بسیار قابل فهم و قابل پیش‌بینی سازد.
ساختار کلی معماری مؤلفۀ ریشه را به صورت زیر می‌توان نمایش داد:
 
4. جزئیات پیاده‌سازی
در این بخش، تلاش می‌شود فرایند ترجمۀ ایدۀ کلامی به رویۀ محاسباتی را در هر پرده، با ارجاع مستقیم به کد منبع، تحلیل کنیم.
4.1. پردۀ اول: ترجمۀ «محرک لایتحرک» به رویداد onHover
شعر در پردۀ اول از وجود یک مرکز ثابت و ازلی سخن می‌گوید که خود حرکتی ندارد، اما همه‌چیز از او حرکت می‌گیرد. استفهامی انکاری نیز در پایان این پرده وجود دارد: «چگونه می‌شود؟!». این ایدۀ پیچیدۀ فلسفی-عرفانی، در مؤلفۀ AnimatedText به یک رویۀ محاسباتی ترجمه می‌شود. عاملیت کاربر، از طریق رویدادهای onHoverStart و onHoverEnd از کتابخانۀ Framer Motion ثبت می‌شود. این رویدادها، یک متغیر حالت به نام isHovered را تغییر می‌دهند. این متغیر isHovered، به‌مثابۀ تحقق محاسباتیِ استفهام انکاری عمل می‌کند. موش‌واره که تکان بخورد، حرکتی در صحنه رخ می‌دهد. اگر موش‌واره روی خود کلمات که حامل ایدۀ «محرک لایتحرک»اند برود، واژه‌ها به جنبش درمی‌آیند. «نمی‌شودِ» پنهان در «چگونه می‌شود» به صورت محاسباتی پیاده‌سازی می‌شود. یک عملگر شرطی سه‌تایی، این مفهوم را به یک کنش فیزیکی تبدیل می‌کند:
 
در این قطعه کد، اگر isHovered برقرار باشد (یعنی کاربر موش‌واره را روی کلمات ببرد)، موقعیت x و y هر کلمه با استفاده از محاسبات مثلثاتی به یک موقعیت بر روی یک مدار فرضی (که شعاع آن برای هر سطر شعر متفاوت است) منتقل می‌شود. در غیر این صورت، کلمات به مبدأ مختصات (0,0) و وضعیت اولیۀ خود بازمی‌گردند. این کد، یک همبستۀ عینی‌ست: توجه بدنمند کاربر، مستقیماً باعث تحقق استفهام انکاری می‌شود.
 
تصویر 17. نمایی از شروع کمال سکون. با رفتن موش‌وارۀ روی هر سطر، کلمات آن سطر مانند اجرام آسمانی حول کل شعر شناور می‌شوند.
4.2. پردۀ دوم: ترجمۀ «عدم تا کمال» به هوک useTransform
در پردۀ دوم، شاعر آفرینش را یک فرایند تدریجی از عدم به ماورای کمال دانسته‌ست. با این تعریض به آفریننده که ماندن در صفت کمال، نه ارزش است و نه امکان دارد. تا هنگامی که موش‌واره در پایین صفحه وجود دارد، سطرهای شعر -به جز «بگو نمی‌شود»- پنهان‌اند و خبری از کهکشان پویا نیست. عدم مانند سیاه‌چاله‌ای در مرکز صفحه جا خوش کرده است و هیچ جنبشی ندارد. این فرایند رسیدن به کمال و ورای آن، به شکلی بدنمند، به حرکت عمودی موش‌وارۀ کاربر مرتبط شده است. ایدۀ کلامی عدم تا کمال، از طریق هوک useTransform از کتابخانۀ Framer Motion به لایۀ رایانشی شعر منتقل می‌شود. ابتدا، موقعیت عمودی موش‌واره (currentMouseY) به یک متغیر به نام progress از ۰ تا ۱ نگاشت می‌شود:
 
سپس، این متغیر progress به‌عنوان کنترل‌کنندۀ اصلی پویانمایی تمام کلمات شعر به‌کار می‌رود و ویژگی‌هایی چون شفافیت، موقعیت عمودی و حتی میزان تاری هر کلمه را به صورت تدریجی و با تأخیرهای حساب‌شده، تغییر می‌دهد. در این‌جا، بدن کاربر به «دستِ آفریننده» تبدیل می‌شود که با حرکت خود، مستقیماً در حال «پیمایش در زمانِ آفرینش» است و کلمات را از عدم به هستی فرامی‌خواند. شعر تنها در صورتی تمام سطرهایش پیش چشم مخاطب می‌آید که موش‌واره به بالای صفحه رسیده و تصویر پس‌زمینه از حالت سیاه‌چاله به کهکشانی پویا درآمده باشد. انگار کامل‌شدن خود این پرده از شعر در گروِ پذیرش پویایی و حرکت کهکشانی پس‌زمینه‌ست و نه سکون اولیه. این محاسبات رایانشی نیز به نحوی دیگر، استفهام انکاری این پرده از شعر را به اجرا درمی‌اورند. 
 
تصویر 18. آغاز پردۀ دوم کمال سکون. عدم به شکلی ایستا و بی‌جنبش تصویرسازی شده و تنها سطر «بگو نمی‌شود» به نمایش درآمده است. حرکت عمودی موش‌واره این چیدمان را به‌هم می‌ریزد.
 
تصویر 19. پردۀ دوم کمال سکون. به‌محض آنکه موش‌واره به قسمت بالایی صفحه حرکت کند، باقی سطرهای این بخش به نمایش درمی‌آید و تصویر منظومه پس‌زمینه به جنبش درمی‌آید. «بگو نمی‌شود» در این حالت نمایش داده نمی‌شود.
4.3. پردۀ سوم: ترجمۀ «سکون» به حذف امکان‌های تعاملی
این پرده از شعر، تعریضی آشکار به صفت «کمال» آفریننده است و شاعر آن را «کمال سکون» می‌نامد. این درون‌مایه با غیاب هرگونه کنش، حرکت و تعامل تقویت می‌شود. کاربر، باید در وضعیتی منفعل و درحالی‌که سطرهای شعر به‌طور کم‌رنگ در پس‌زمینۀ سیاه خود حک شده‌اند، در یک سکون، انتظار بکشد تا پردۀ چهارم از راه برسد. در مؤلفۀ StillnessScene.js، -که این پرده را به نمایش می‌گذارد- برخلاف صحنه‌های دیگر، هیچ‌گونه شنوندۀ رویدادی  برای تعامل با کاربر (مانند onClick یا onMouseMove) وجود ندارد. عاملیت به‌طور کامل به ماشین واگذار شده و زمان‌بندی ظهور کلمات، تنها از طریق توابعی چون setTimeout و پارامترهای انیمیشن (staggerChildren, delayChildren) کنترل می‌شود. در این‌جا، سکون رویه‌ایِ کد (نبود کد تعاملی)، مستقیماً به تجربۀ پدیدارشناسانۀ سکون برای کاربر منجر می‌شود. کاربر هیچ کاری نمی‌تواند انجام دهد جز تماشاکردن. کد، آینۀ محتوای فلسفی آن است و این، نمونه‌ای از «شگردهای زیباشناختی مبتنی‌بر زیرساخت رویه‌ای» در این اثر است.
 
تصویر 20. پردۀ سوم کمال سکون. سطرها به‌سختی خوانده می‌شوند و امکان هیچ کنشی در این صفحۀ بی‌جنبش وجود ندارد. مخاطب باید فقط انتظار بکشد تا این پرده ورق بخورد.
4.4. پردۀ آخر: ترجمۀ «ریختن» به سقوط در موتور فیزیک Matter.js
این پرده از شعر، نوک پیکان تعریض که در پرده‌های قبل، گویا به سمت آفریننده گرفته شده بود، را به سمت فهم مخلوقات از آفریننده برمی‌گرداند. در پردۀ آخر است که شعر از درون‌مایۀ فلسفی به درون‌مایه‌ای عرفانی بدل می‌شود. «تو شیرین» نقش محوری در این گذار ایفا می‌کند. 
 
تصویر 21. شروع پردۀ چهارم کمال سکون. پیش از فشردن کلیک چپ موش‌واره.
برای تحقق این گذار، در لایۀ رایانشی اثر، کلمات نیز از وضعیت انتزاعی خود و اینکه صرفاً به مدلولی ذهنی ارجاع داده شوند، خارج شده، و به اشیاء فیزیکی تبدیل می‌شوند که می‌ریزند. این کار ابتدا با فشردن کلیک چپ موش‌واره و ریختن «تو» و تلمبارشدنشان روی هم محقق می‌شود. با گذشت زمان، عنصری سیاه‌چاله‌مانند در مرکز تصویر ظاهر می‌شود و مخاطب با کلیک روی آن می‌تواند تمام جهان شعر و اجزای آن را فروبریزد. استفهام انکاری شعر با ریختن تمام کلمات، اغراق‌شده به اجرا درمی‌آید. 
 
 
تصویر 22. پردۀ چهارم کمال سکون. انباشت «تو»ها بر روی هم در نتیجۀ فشردن کلیک چپ موش‌واره و تکان‌دادن آن. ریختن این توها پاسخی به پرسش شعر است.
اگر ریختن «تو» در شعر معنایی ذهنی و انتزاعی داشت، با استفاده از موتور فیزیک Matter.js معنایی جسمانی و مادی به‌خود می‌گیرد. در تابع collapsePoem، سیستم دیگر با کلمات به‌عنوان متن رفتار نمی‌کند، بلکه برای هر کلمه، یک «بدن فیزیکی» با ویژگی‌های مشخص در جهانِ شبیه‌سازی‌شده خلق می‌کند. کلمات، ویژگی‌هایی چون کش‌سانی/جهندگی و اصطکاک، به خود می‌گیرند. این‌ها مفاهیمی هستند که مستقیماً از جهان فیزیک به جهان ادبیات وارد شده‌اند. ایدۀ فروپاشی نیز به یک کنش محاسباتی تبدیل شده است: کلیک کاربر بر روی مؤلفۀ <Blackhole>، تابع collapsePoem را فراخوانی کرده و فرایند فیزیکی‌شدن و فروریختن گریزناپذیر کلمات را آغاز می‌کند.
 
تصویر 23.قسمت پایانی پردۀ آخر کمال سکون. با ضربه بر عنصر سیاه‌چاله کل سطرها فرومی‌ریزند و در توها درمی‌آمیزند. استفهام انکاری موجود در شعر به اجرا درمی‌آید.
5. چالش‌های فنی و پیش‌نهادات
توسعۀ پروژۀ «کمال سکون» با مجموعه‌ای از چالش‌های فنی منحصربه‌فرد همراه بود که عمدتاً از تلاش برای ادغام دو جهان متفاوت ناشی می‌شد؛ جهان مبتنی‌بر DOM در React و جهان شبیه‌سازی فیزیک در Matter.js. این بخش به تشریح سه چالش اصلی و راهکارهای پیاده‌سازی‌شده برای حل آن‌ها می‌پردازد.
5.1. چالش نخست: همگام‌سازی موتور فیزیک با رندرینگ  
بزرگ‌ترین چالش فنی پروژه، ایجاد یک پل ارتباطی کارآمد میان Matter.js و React بود. Matter.js در چرخۀ به‌روزرسانی مستقل خود، موقعیت بدن‌های فیزیکی را در هر فریم محاسبه می‌کند. از سوی دیگر، React نیز چرخۀ رندرینگ خاص خود را دارد که بر اساس تغییرات وضعیت عمل می‌کند. به‌روزرسانی مداوم حالت React با داده‌های فیزیکی (که با فرکانس بالا تغییر می‌کنند) منجر به رندرهای مجددِ مکرر و افت شدید عملکرد می‌شد. هدف، نمایش نتایج شبیه‌سازی فیزیک بر روی عناصر DOM بدون تحمیل هزینۀ سنگین بر چرخۀ رندرینگ ری‌اکت بود.
راهکار اتخاذ شده، جداسازی کامل محاسبات فیزیک از چرخۀ رندرینگ ری‌اکت بود. هم‌چنین به جای ذخیرۀ موتور فیزیک در حالت (state)، از useRef برای نگهداری یک ارجاع پایدار به نمونه موتور فیزیک استفاده شد. این کار از ایجاد مجدد موتور در هر رندر جلوگیری می‌کند. هم‌چنین، به جای به‌روزرسانی وضعیت، موقعیت عناصر DOM مستقیماً در یک حلقۀ requestAnimationFrame دست‌کاری شد. این حلقه، که مستقل از ری‌اکت عمل می‌کند، در هر فریم، موقعیت به‌روزشده را از بدن فیزیکی متناظر در Matter.js می‌خواند و مستقیماً ویژگی transform در CSS عنصر DOM را به‌روز می‌کند. این روش، با دورزدن چرخۀ رندرینگ ری‌اکت، به یک پویانمایی نسبتاً روان و خوب دست یافت.
 
5.2. چالش دوم: مدیریت چرخۀ حیات موتور فیزیک در مؤلفه‌های ری‌اکت
مؤلفه‌های ری‌اکت دارای چرخۀ حیات هستند؛ آن‌ها ایجاد، به‌روزرسانی و حذف می‌شوند. اما موتور فیزیک Matter.js از این چرخه بی‌خبر است و پس از شروع، به صورت مداوم در پس‌زمینه به کار خود ادامه می‌دهد. اگر مؤلفۀ AppleTreeScene از DOM حذف می‌شد، موتور فیزیک و حلقۀ رندر آن همچنان به مصرف منابع پردازشی ادامه می‌دادند که منجر به نشت حافظه و مشکلات عملکردی می‌شد.
برای جلوگیری از این مشکل، از هوک useEffect با یک تابع بازگشتی برای مدیریت دقیق چرخۀ حیات موتور فیزیک استفاده شد. هم‌چنین، موتور فیزیک و حلقۀ اجرای آن، فقط در یک هوک useEffect با آرایۀ وابستگی خالی ([]) راه‌اندازی می‌شوند. این تضمین می‌کند که این عملیات سنگین، تنها یک‌بار و پس از اولین رندر مؤلفه انجام شود. تابع بازگشتیِ useEffect، که هنگام حذف مؤلفه از DOM فراخوانی می‌شود، وظیفۀ پاک‌سازی را بر عهده دارد. در این تابع، حلقۀ اجرای موتور متوقف، تمام بدن‌ها از جهان فیزیک پاک و خودِ موتور نیز پاک‌سازی می‌شود.
 
این الگو تضمین می‌کند که منابع مرتبط با فیزیک، تنها زمانی فعال هستند که مؤلفۀ مربوطه نیز فعال است.
5.3. چالش سوم: ایجاد یک رابطۀ معنادار ادبی میان کنش کاربر و واکنش سیستم
یکی از اهداف اصلی پروژه، ایجاد یک رابطۀ معنادار با مقاصد ادبی میان کنش کاربر و واکنش سیستم بود. این امر نیازمند ترجمۀ ورودی‌های خام (مانند مختصات x و y موش‌واره) به مقادیر معنادار و قابل‌استفاده در پویانمایی‌ها بود. برای مثال، در مؤلفۀ CreationScene، لازم بود حرکت عمودی موش‌واره در یک محدودۀ مشخص از صفحه، به یک مقدار از ۰ تا ۱ نگاشته شود. 
از هوک‌های useMotionValue و useTransform از کتابخانۀ Framer Motion برای مدیریت این چالش استفاده شد. به جای استفاده از وضعیت‌های ری‌اکت برای ردیابی موقعیت موش‌واره (که باعث رندرهای مجدد می‌شود)، از useMotionValue برای ایجاد یک مقدار واکنشی استفاده شد که می‌تواند بدون ایجاد رندر مجدد، به‌روز شود. هوک useTransform، برای ایجاد یک زنجیرۀ تبدیلی به کار رفت. این هوک یک مقدار ورودی (مانند موقعیت عمودی موش‌واره) را می‌گیرد و آن را بر اساس یک دامنۀ ورودی و یک دامنۀ خروجی، به یک مقدار جدید تبدیل می‌کند. این راهکار به شکلی اعلامی و خوانا، منطق پیچیدۀ نگاشت را پیاده‌سازی کرد و اجازه داد تا یک حرکت ساده، چندین ویژگی پویانمایی (شفافیت، موقعیت، تاری) را به صورت هماهنگ کنترل کند.
 
6. جمع‌بندی
پروژۀ «کمال سکون» به‌عنوان یک پژوهش عملی، با هدف تبیین نحوۀ هجرت‌های ایده‌های کلامی ادبی به لایۀ رایانشی و آزمودن فرضیات نظری مطرح‌شده در این رساله طراحی و اجرا شد. این پروژه در پی آن بود تا نشان دهد چگونه می‌توان از ابزارهای محاسباتی به‌عنوان یک بدن تازۀ ادبی با قابلیت‌های زیباشناختی منحصربه‌فرد بهره برد. این پروژه در پی آن بود تا نشان دهد که مفاهیمی چون «محرک لایتحرک»، «کمال سکون»، «عدم» و «فروریختن معرفتی» را می‌توان از طریق منطق شرطی، الگوریتم‌های پویانمایی، شبیه‌سازی فیزیک و حتی غیاب کد تعاملی، به اجرا درآورد. این تلاش، فرضیۀ محوری زیبایی‌شناسی از طریق «شگردهای مبتنی‌بر زیرساخت رویه‌ای» را به میدان‌گاه عمل می‌کشاند. جایی که ارزش ادبی و معنای اثر، نه فقط در لایۀ سطحی (لادمتن)، که در معماری پنهان و منطق اجرایی آن (بنلادمتن) نیز نهفته است. با ادغام موتور فیزیک Matter.js، پروژه توانست استعارۀ «کلمه به‌مثابۀ شیء» را به معنای تحت‌اللفظی کلمه محقق سازد. کلمات در این اثر، از جایگاه نمادین و انتزاعی خود خارج شده و به ابژه‌هایی با ویژگی‌های فیزیکی تبدیل شدند. این اتفاق، مفهوم «مادیت اجرایی» آثار کُدَبی را که در فصل‌های آغازین رساله مطرح شد، برجسته می‌کند؛ متنی که وجودش نه در یک حالت ایستا، بلکه در یک فرایند پویای محاسباتی و در لحظۀ تعامل با کاربر شکل می‌گیرد. از منظر فنی، تجربۀ این پروژه نشان داد که معماری مدرن مبتنی‌بر مؤلفه (با استفاده از React) و کتابخانه‌های تخصصی (مانند Framer Motion)، یک شالودۀ قابل‌اتکاء برای توسعۀ آثار کُدَبی پیچیده فراهم می‌آورد. این معماری با تفکیک دغدغه‌ها و جداسازی منطق، به برنامه‌نویسنده اجازه می‌دهد تا بر روی جنبه‌های بیانی و خلاقانۀ هر بخش از اثر تمرکز کند.
در نهایت، پروژۀ «کمال سکون» به‌عنوان یک مطالعۀ موردی، نشان می‌دهد که کُدَبیات فارسی از ظرفیت‌های فنی و مفهومی خوبی برای خلق آثاری جدی در این زمینه، برخوردارست. این اثر، گواهی‌ست بر این مدعا که کد، صرفاً یک ابزار فنی نیست؛ یک رسانۀ بیانی با قابلیت‌های بلاغی منحصربه‌فرد است؛ رسانه‌ای که می‌تواند ایده‌های شاعرانه را نه فقط با کلمات، که با خودِ منطق و معماری محاسباتی به اجرا درآورد. با این حال باید توجه داشت، این اثر، مانند تمام آثار کُدَبی، با چالش «بدن شکننده» و انقضاءپذیری فناورانه روبه‌روست. وابستگی آن به کتابخانه‌های شخص ثالث و اکوسیستم مرورگرهای وب، بقای بلندمدت آن را با تردید مواجه می‌کند. تدوین سیاست‌گذاری‌های صحیح و عملیاتی، برای بایگانی آثار کُدَبی فارسی از ضرورت‌های اجتناب‌ناپذیر ادبیات معاصر ماست که غفلت از آن می‌تواند بخش مهمی از هنروفرهنگ امروز ایرانیان را به دست فراموشی بسپارد.

 
فرهنگ اصطلاحات
ابرمتن
Hypertext
شکلی از متن غیرخطی که از واحدهای اطلاعاتی مجزا (گره‌ها) و پیوندهای الکترونیکی میان آن‌ها تشکیل شده است. ابرمتن به خواننده اجازه می‌دهد تا مسیر خوانش خود را انتخاب کند و به عنوان یکی از اولین و بنیادین‌ترین فرم‌های ادبیات الکترونیک شناخته می‌شود.

آپوری
Aporia
در اصل یک بن‌بست منطقی یا فلسفی است، اما در بافت کدبیات به یک تجربه وجودی و ملموس برای کاربر تبدیل می‌شود. آپوری لحظه گم‌گشتگی، سرگردانی و گرفتارشدن در یک حلقۀ روایی در هزارتوی متن است که بخشی کلیدی از تجربۀ سخت‌پیمایی محسوب می‌شود.
اثر بالدوین
Baldwin Effect
مفهومی در نظریه تکامل که توضیح می‌دهد چگونه رفتارهای آموخته‌شده یک گونه می‌تواند بر فرایند گزینش طبیعی و در نتیجه تکامل ژنتیکی آن تأثیر بگذارد. این مفهوم در پایان‌نامه به عنوان یک مشابه برای توضیح فرایند «تکنوزایی» به کار رفته است.
ادبیات الکترونیک
Electronic Literature
اصطلاح رایج و فراگیر برای آثاری با اهمیت ادبی که از قابلیت‌ها و بسترهای ارائه شده توسط کامپیوتر و رسانه‌های دیجیتال بهره می‌برند. نویسنده این پایان‌نامه، اصطلاح «کدبیات» را به عنوان جایگزینی دقیق‌تر برای آن پیشنهاد می‌دهد.
ادبیات چندرسانه‌ای
Multimedia Literature
ژانری از کدبیات که در آن معنا از طریق تعامل، هم‌افزایی یا تضاد میان رسانه‌های مختلف (متن، تصویر ثابت و متحرک، صدا) شکل می‌گیرد و صرفاً به کلام متکی نیست.
ادبیات دیجیتال
Digital Literature
مترادفی برای «ادبیات الکترونیک» که بر ماهیت دیجیتال این آثار تأکید دارد و در محافل ادبی فارسی نیز رایج است.
ادبیات مولد/خودزاینده
Generative Literature
ژانری از کدبیات که در آن مؤلف به جای نوشتن یک متن نهایی، یک سیستم یا الگوریتم (ماشین متنی) را طراحی می‌کند که خود قادر به تولید متون متعدد و متنوع است. تمرکز در این ژانر بر «فرایند» است نه «محصول».
استعارۀ مادی
Material Metaphor
مفهوم کلیدی کاترین هیلز؛ یک مصنوع فیزیکی (مانند موش‌وارۀ رایانه) که از طریق شکل، ساختار و قراردادهای فرهنگی‌اش، نحوۀ تعامل و فهم ما از یک سیستم انتزاعی را شکل می‌دهد. این استعاره در کلمات نیست، بلکه در خودِ شیء مادی تجسم یافته است.
اصطکاک رویه‌ای
Procedural Friction
موانع شناختی و عملی که یک رابط کاربری «مات» به صورت عامدانه ایجاد می‌کند تا کاربر را از غوطه‌وری خارج کرده و او را متوجه حضور میانجی‌گرانۀ فناوری کند.
آگونیستی/مبارزه‌جویانه
Agonistic
توصیف ماهیت رابطه میان کاربر و سیستم در یک جهان-بازی به‌عنوان یک میدان نبرد استراتژیک یا یک مسابقه. در این رابطه، سیستم به‌عنوان یک «حریف» (دسیسه‌گر) عمل می‌کند که کاربر باید بر چالش‌های آن غلبه کند.
امر ادبی
The Literary
مفهومی گسترده‌تر از «ادبیات» که توسط هیلز پیشنهاد شده و شامل هر نوع تجربۀ هنریِ ادبی (نه لزوماً کلامی) می‌شود که در بستر دیجیتال شکل می‌گیرد. این اصطلاح برای فرار از محدودیت‌های واژۀ «ادبیات» به‌کار می‌رود.
انسان ابزارساز
Homo Faber
مفهوم فلسفی انسان به‌عنوان موجودی که با ابزارهایی که می‌سازد و به‌کار می‌گیرد، تعریف و هویت می‌یابد. این مفهوم در بحث «تکنوزایی» برای تأکید بر رابطۀ بنیادین انسان و فناوری به کار رفته است.
انقضاءپذیری فناورانه
Technological Obsolescence
فرایندی که در آن سخت‌افزارها، سیستم‌عامل‌ها و نرم‌افزارها منسوخ و غیرقابل استفاده می‌شوند و در نتیجه، آثار دیجیتالی که به آن‌ها وابسته هستند، دیگر قابل اجرا نخواهند بود. این یکی از دلایل اصلی «بدن شکننده» کدبیات است.
انقضاء کد/مرگ کارکردی
Code Decay
نوعی از انقضاء فناورانه که در آن خود کد سالم باقی می‌ماند، اما اکوسیستم (سخت‌افزار و نرم‌افزار) لازم برای «اجرا» و «خوانا» کردن آن از بین رفته است. این یک «مرگ کارکردی» برای اثر محسوب می‌شود.
گُشایَند	Epiphany
لحظۀ شگفتِ کشف، فهم ناگهانی و گشایش در هزارتوی متن. این پاداش شناختی و زیبایی‌شناختیِ کاربر پس از تحمل بن‌بست «آپوری» است؛ لحظه‌ای که یک مسیر یا ارتباط پنهان ناگهان آشکار می‌شود.
اولیپو/کارگاه ادبیات بالقوه
Oulipo
کارگاه ادبیات بالقوه؛ گروهی از نویسندگان و ریاضی‌دانان فرانسوی که بر خلق آثار ادبی بر اساس «قیود» و قواعد ریاضیاتی تمرکز داشتند. آثار آن‌ها به عنوان نمونه‌های مهم «الگوریتم‌های کاغذی» و پیش‌زمینۀ ادبیات مولد شناخته می‌شوند.
ای چینگ/دگرگون‌کتاب
I Ching
دگرگون‌کتاب؛ متن کهن چینی که برای پیشگویی به کار می‌رود. اسپین آرست آن را به‌عنوان یک نمونه کلاسیک از «سایبرمتن» غیرالکترونیکی معرفی می‌کند، زیرا نیازمند کنش فیزیکی کاربر برای تولید یک خروجی متنی خاص است.

بازسیم‌کشی
Rewiring
استعاره‌ای برای توصیف چگونگی تأثیر تعامل مداوم با فناوری‌های دیجیتال بر ساختارها و مدارهای عصبی مغز. این مفهوم نشان می‌دهد که فناوری، شناخت انسان را در سطح فیزیکی تغییر می‌دهد.
بازواسطه‌گری
Remediation
نظریۀ کلیدی جی دیوید بولتر و ریچارد گروسین که توضیح می‌دهد چگونه رسانه‌های جدید، فرم‌ها، ژانرها و قراردادهای رسانه‌های قدیمی‌تر را وام گرفته، بازآفرینی و دگرگون می‌کنند.
بازی‌و‌ارسازی
Gamification
به‌کاربردن عناصر و مکانیک‌های بازی‌گونه (مانند امتیاز، چالش، مراحل) در زمینه‌هایی که ذاتاً بازی نیستند، به منظور افزایش تعامل و انگیزه.

بازی‌وارگی
Ludology
رویکردی نظری و تحلیلی که بر مطالعه بازی‌ها به عنوان سیستم‌های مبتنی بر قاعده تمرکز دارد. در این پایان‌نامه، این رویکرد برای تحلیل سایبرمتن به عنوان یک سیستم صوری (یک بازی) به کار می‌رود، در تقابل با تحلیل‌های صرفاً روایی.
باستان‌شناسی رسانه
Media Archaeology
یک حوزه پژوهشی و عملی که به بازسازی، احیاء و مطالعه تجربیات رسانه‌ای گذشته از طریق کار با سخت‌افزارها و نرم‌افزارهای قدیمی می‌پردازد. این یکی از پاسخ‌ها به بحران انقضای فناورانه است.
بایگانی‌گریزی
Archival Resistance
چالش بنیادین در حفظ و نگهداری ادبیات الکترونیک که از ماهیت ناپایدار، ‌بسترمحور و شکنندۀ آن ناشی می‌شود.
بدن بسط‌یافته
Extended Body
مفهوم کلیدی مارشال مک‌لوهان مبنی‌بر اینکه فناوری‌ها و رسانه‌ها، امتداد (extensions) حواس، اعصاب و بدن انسان هستند. این مفهوم در پایان‌نامه برای توضیح رابطۀ درهم‌تنیده بدن و فناوری به‌کار رفته است.
بدنِ شکننده
Fragile Body
توصیف ماهیت ذاتی و آسیب‌پذیر ادبیات الکترونیک. برخلاف کالبد پایدار کتاب چاپی، بدن کدبیات به دلیل وابستگی به یک اکوسیستم پیچیده و دائماً در حال تغییر فناورانه، ذاتاً میرا و شکننده است.
بدن فناورانه

بدنی که با ابزارهای فناورانه (از عینک و سمعک تا کامپیوتر) ممزوج و درهم‌تنیده شده و تجربۀ ادراکی و کنشگری‌اش در جهان از طریق این ابزارها شکل می‌گیرد. این مفهوم در تقابل با بدن بیولوژیک محض قرار دارد.
بدنمندی
Embodiment
تجربۀ زیسته، زمینه‌مند و انضمامی بدن در یک بستر خاص فرهنگی، زمانی و فیزیکی. این مفهوم در تقابل با «بدن» (Body) به‌عنوان یک مفهوم انتزاعی و جهان‌شمول (مانند بدن در کتب آناتومی) قرار می‌گیرد.
بدنمندی ادبیات
Embodiment of Literature
این دیدگاه بنیادین که ادبیات همواره در یک بستر مادی و فیزیکی (یک بدن) وجود داشته و دارد و نمی‌توان آن را از ماهیت مادی‌اش جدا کرد. این بدن می‌تواند حنجره، کاغذ یا پیکسل باشد.
برج زبان‌ها
Tower of Languages
استعارۀ ریتا ریلی برای توصیف ساختار سلسله‌مراتبی و چندلایه‌ای زبان‌های کامپیوتری، از پایین‌ترین سطح (کد باینری) که به سخت‌افزار نزدیک است تا بالاترین سطح (زبان‌های شیءگرا) که به زبان انسانی نزدیک‌تر است.

بُرِش‌چسبانی
Cut-up
تکنیک هنری دادائیستی و سوررئالیستی که در آن یک متن مکتوب بریده شده و کلمات یا عبارات آن به‌صورت تصادفی دوباره کنار هم چیده می‌شوند. این تکنیک به‌عنوان یکی از پیش‌زمینه‌های الگوریتمی ادبیات مولد ذکر شده است.

برگشت‌پذیری
Reversibility
قاعده‌ای در ساختار یک اثر تعاملی که به کاربر اجازه می‌دهد به عقب بازگردد، انتخاب‌های پیشین خود را تغییر دهد و مسیرهای روایی دیگر را بیازماید (مانند قابلیت Undo). این ویژگی، تجربه را از یک مسیر خطی به یک کاوش فضایی تبدیل می‌کند.
برگشت‌ناپذیری
Irreversibility
قاعده‌ای در ساختار یک اثر تعاملی که در آن هر انتخاب کاربر، قطعی، نهایی و غیرقابل بازگشت است. این ویژگی باعث افزایش تنش دراماتیک، تعلیق و حس مسئولیت‌پذیری در کاربر می‌شود.
برون‌سپاری حافظه
Externalization of Memory
فرایند انتقال بارِ به‌خاطرسپردن اطلاعات از مغز انسان به یک واسط یا فناوری خارجی، مانند خط، کتاب چاپی یا کامپیوتر. این فرایند ظرفیت‌های شناختی مغز را برای فعالیت‌های جدید (مانند تفکر انتزاعی) آزاد می‌کند.
بلاغت رویه‌ای
Procedural Rhetoric
مفهوم کلیدی یان بوگوست؛ هنر اقناع و استدلال از طریق ساختن و اجرای سیستم‌های مبتنی‌بر قاعده. در این دیدگاه، خودِ عملکرد یک سیستم (مثلاً یک بازی کامپیوتری) و قواعد حاکم بر آن، یک استدلال را مطرح می‌کند.
تأثیر ریتم
Rhetoric of Rhythm
استفادۀ هنرمندانه و هدفمند از سرعت، زمان‌بندی و ضرباهنگ نمایش متن در کدبیات (به‌ویژه شعر جنبشی) برای خلق تأثیرات عاطفی، حسی و زیبایی‌شناختی خاص.
بنلادمتن
Texton
مفهوم کلیدی اسپین آرست؛ لایه پنهان، کامل و آرشیوی یک سایبرمتن که شامل تمام محتوای بالقوه (تمام داده‌ها و کدها) است. این لایه برای کاربر نهایی نامرئی‌ست و ماشین با آن سروکار دارد.
بومیِ دیجیتال
Digital Born
اصطلاح کلیدی کاترین هیلز برای تعریف کدبیات؛ آثاری که اصالتاً در محیط دیجیتال متولد شده‌اند و اگر به رسانۀ دیگر (مانند چاپ) منتقل شوند، ویژگی‌های ذاتی خود را از دست می‌دهند.
بیت‌های بدون اسید
Acid-Free Bits
عنوان راهنمای سازمان ادبیات الکترونیک (ELO) برای اصول بایگانی دیجیتال. این نام، با ارجاع به «کاغذ بدون اسید» که برای بایگانی بلندمدت اسناد چاپی استفاده می‌شود، به‌صورت استعاری بر لزوم استفاده از فرمت‌های پایدار در بایگانی دیجیتال تأکید دارد.
بی‌واسطگی
Immediacy
یکی از دو منطق کلیدی در نظریه «بازواسطه‌گری»؛ گرایش یک رسانه به پنهان‌کردن خود و ساختار فنی‌اش به منظور ایجاد حس شفافیت، حضور مستقیم و غوطه‌وری در محتوا برای کاربر.

پارادوکس مادیت دیجیتال
Paradox of Digital Materiality
تضاد بنیادین در ماهیت رسانه دیجیتال میان «داده نامیرا» (کدهای انتزاعی صفر و یک که می‌توانند به صورت بی‌نقص و بی‌نهایت کپی شوند) و «تجربۀ میرا» (که وابسته به سخت‌افزارها و نرم‌افزارهای فناپذیر و شکننده‌ست).
پرواسطگی
Hypermediacy
منطق دوم در نظریه «بازواسطه‌گری»؛ گرایش یک رسانه در به‌رخ‌کشیدن خود به‌عنوان یک رسانه و تأکید بر ساختار چندلایه‌ای و میانجی‌گرانه‌اش. در این حالت، کاربر از حضور رسانه کاملاً آگاه است.
پساانسان‌گرایی انتقادی
Critical Posthumanism
چارچوب نظری اصلی این پایان‌نامه که توسط کاترین هیلز بنا شده است. این دیدگاه، دوگانگی‌های سنتی میان انسان/ماشین، ذهن/بدن و طبیعت/فرهنگ را به چالش می‌کشد و بر هم‌تکاملی و درهم‌تنیدگی انسان و فناوری تأکید دارد.
پساچاپ
Postprint
دورانی که در آن، چاپ دیگر رسانه غالب فرهنگی نیست و منطق آن جای خود را به منطق رسانه‌های دیجیتال و شبکه‌ای داده است.
پوسیدگی بیت
Bit Rot
فرایند زوال فیزیکی و تدریجی داده‌های دیجیتال روی یک رسانه ذخیره‌سازی (مانند هارددیسک یا سی‌دی) به دلیل عوامل محیطی. این یک مرگ مولکولی و تدریجی برای داده است.
تحلیل  رسانه-بنیاد
Media-Specific Analysis
یک رویکرد تحلیلی که بر ویژگی‌های مادی، فنی و ساختاری خاص هر رسانه تمرکز می‌کند و بر این باور است که این ویژگی‌ها در شکل‌دهی به معنا و تجربۀ هنری نقشی بنیادین دارند.
مفسر متنی
Parser
بخش مرکزی و موتور تحلیل زبان در داستان‌های تعاملی اولیه (IF). وظیفۀ آن، تحلیل و تفسیر دستورات زبان طبیعی واردشده توسط کاربر و ترجمۀ آن‌ها به کنش‌های قابل فهم برای سیستم بازی است.
تعاملی
Interactive
ویژگی کلیدی کدبیات که به مشارکت فعال کاربر در شکل‌دهی به تجربه و گاهی ساختار اثر اشاره دارد. در این پایان‌نامه، این مفهوم به صورت انتقادی بررسی شده و از آن به عنوان یک «فانتزی» که رابطۀ قدرت نامتقارن را پنهان می‌کند نیز یاد شده است.
تغییرات اپی‌ژنتیک
Epigenetic Changes
تغییرات در بیان ژن‌ها که تحت‌تأثیر عوامل محیطی (و نه تغییر در خودِ DNA) رخ می‌دهند و می‌توانند به نسل‌های بعدی منتقل شوند. در این پایان‌نامه، این مفهوم به عنوان سازوکار اصلی و سریع «تکنوزایی» معرفی می‌شود که از طریق آن، فناوری تأثیرات عمیق و نسبتاً پایداری بر انسان می‌گذارد.
تکنوزایی
Technogenesis
مفهوم کلیدی کاترین هیلز؛ ایدۀ هم‌تکاملی و هم‌سازی دائمی و جدایی‌ناپذیر میان انسان و ابزارهایش. بر اساس این دیدگاه، انسان و فناوری در یک حلقۀ بازگشتی مداوم، یکدیگر را شکل داده و بازآفرینی می‌کنند.
تکنومتن
Technotext
اصطلاحی که توسط کاترین هیلز برای توصیف آثاری به‌کار می‌رود که در آن‌ها فناوریِ تولید و ماهیت مادی اثر، بخشی جدایی‌ناپذیر از معنا و تجربۀ زیبایی‌شناختی آن است. در این آثار، نمی‌توان متن را از ماشین جدا کرد.
تَکینگی
Singularity
در بافت این پایان‌نامه، به هدف ادبیات سنتی اشاره دارد که خلق یک اثر هنری واحد، یکتا و بی‌نقص است. این مفهوم در تقابل با «چندینگی» (Multiplicity) در ادبیات مولد قرار می‌گیرد.
تماشاگر
Voyeur
اصطلاح انتقادی اسپین آرست برای توصیف خواننده منفعل ادبیات سنتی. این خواننده، رویدادهای متن را از یک فاصله امن و بدون توانایی مداخله در ساختار آن مشاهده می‌کند و در نتیجه، قدرتی در برابر متن ندارد.
توجه برفراز
Hyper Attention
حالت شناختی مشخصه دوران دیجیتال که با جابه‌جایی سریع تمرکز بین چندین جریان اطلاعاتی، تحمل پایین برای یک‌نواختی و ترجیح سطوح بالای تحریک، تعریف می‌شود. این حالت در تقابل با «توجه عمیق» قرار دارد.

توجه عمیق
Deep Attention
حالت شناختی مشخصه فرهنگ چاپ که با تمرکز طولانی‌مدت و عمیق بر یک جریان اطلاعاتی واحد (مانند خواندن یک رمان) تعریف می‌شود.
تئاتر دکارتی
Cartesian Theater
اصطلاح انتقادی دنیل دنت برای نقد مدل سنتی ذهن که یک «خودِ» کوچک و مرکزی (homunculus) را در مرکز مغز تصور می‌کند که از آن‌جا جهان را مشاهده و کنترل می‌کند. این مدل در برابر دیدگاه «شناخت توزیع‌شده» قرار می‌گیرد.

جَسَدِ نَفیس
Exquisite Corpse
یک بازی و تکنیک هنری سوررئالیستی برای خلق متن یا تصویر به صورت جمعی، که در آن هر شرکت‌کننده بدون دیدن کار نفر قبلی، بخش خود را اضافه می‌کند. این تکنیک به‌عنوان یکی از پیش‌زمینه‌های نوشتار شبکه‌ای و عاملیت توزیع‌شده ذکر شده است.

جهان-بازی 
Game-World
استعاره‌ای برای توصیف سایبرمتن به‌عنوان یک محیط شبیه‌سازی‌شده و مستقل با مرزها، قوانین، اهداف و چالش‌های خاص خود. این جهان در برابر کاربر مقاومت می‌کند و صرفاً یک بازنمایی از یک جهان دیگر نیست، بلکه خود یک جهان است.
جوهر دیجیتال
Digital Ink
استعاره‌ای برای زبان‌های برنامه‌نویسی که نقش بنیادین و مادی در خلق متن رایانشی دارند. برخلاف جوهر فیزیکی که منفعل است، جوهر دیجیتال (کد) ماهیتی زنده، پویا و اجرایی دارد.

چندرسانگی
Multimodality
ویژگی آثار کدبیات که در آن‌ها معنا از طریق ترکیب و ادغام رسانه‌ها و حالت‌های بیانی مختلف (متن، تصویر ثابت و متحرک، صدا) خلق می‌شود.
چیدمان‌های تعاملی
Interactive Installations
ژانری از کدبیات که در یک فضای فیزیکی (مانند یک گالری) ارائه می‌شود و از مخاطب دعوت می‌کند تا به صورت بدنمند و فیزیکی با اثر تعامل کند. در این آثار، بدن مخاطب به بخشی از رابط کاربری تبدیل می‌شود.

حلقۀ بازگشتی
Feedback Loop
سازوکار اصلی در سیستم‌های سایبرنتیک و فرایند «تکنوزایی». در این حلقه، خروجی یک سیستم به‌عنوان ورودی جدید به آن بازمی‌گردد و باعث تنظیم و تغییر رفتار آن می‌شود. این مفهوم برای توضیح رابطۀ دوسویۀ انسان و فناوری به‌کار رفته‌ست.
خلأ اصطلاحی
Terminological Vacuum
وضعیتی که در مراحل اولیه ظهور یک حوزه جدید (مانند کدبیات) به‌وجود می‌آید و در آن، واژگان و مفاهیم دقیق برای توصیف پدیده‌های نوظهور هنوز شکل نگرفته است.
خودِ فناورانه
Technological Self
هویتی که از درهم‌آمیختگی و درون‌سازی فناوری در بدن، ادراک و کنشگری فرد شکل می‌گیرد. این یک هویت پسادکارتی‌ست که مرزهای میان خود و ابزار را کم‌رنگ می‌کند.
داستان تعاملی
Interactive Fiction - IF
ژانری از کدبیات که در آن کاربر نقش یک شخصیت را بر عهده گرفته و با واردکردن دستورات (معمولاً متنی) در پیشبرد داستان و تعامل با جهان آن مشارکت می‌کند. این ژانر ریشه در بازی‌های ماجراجویی متنی دهه ۱۹۸۰ دارد.
داستان فرامتنی
Hypertext Fiction
ژانری از کدبیات که روایت آن به صورت غیرخطی و از طریق شبکه‌ای از گره‌های متنی و پیوندها ارائه می‌شود. خواننده با انتخاب پیوندها، مسیر منحصربه‌فرد خود را در داستان می‌سازد.
درون‌بودگی 
Interiority
پیش‌فرض نقد ادبی سنتی مبنی‌بر وجود یک معنای درونی، عمیق و انسانی در پسِ یک متن که توسط مؤلف در آن قرار داده شده است. ادبیات مولد، با خلق متونی فاقد سوژۀ انسانی، این پیش‌فرض را به چالش می‌کشد.
دسیسه
Intrigue
مفهوم کلیدی اسپین آرست که به‌عنوان جایگزینی برای «پیرنگ» در سایبرمتن پیشنهاد می‌شود. دسیسه، یک ساختار خطی و از پیش‌تعیین‌شده نیست، بلکه یک «فضای رویداد چندبعدی» است که از طریق تعامل و مذاکره میان کاربر و سیستم (دسیسه‌گر) شکل می‌گیرد.

دسیسه‌دیده
Intrigued
نقش کاربر در رابطه آگونیستی با سیستم. او کسی‌ست که توسط «دسیسه‌گر» به چالش کشیده می‌شود و باید با آزمون و خطا، استراتژی و تفکر منطقی، رازهای سیستم را بگشاید تا بتواند در آن پیشروی کند.
دسیسه‌گر
Intrigant
نقش سیستم (یا عامل پنهان در آن) در رابطۀ آگونیستی با کاربر. دسیسه‌گر، عامل هوشمندی‌ست که معماها را طرح می‌کند، اطلاعات را پنهان می‌سازد، قوانین بازی را تحمیل می‌کند و در برابر کاربر مقاومت می‌کند.
دورگه
Hybrid
برای توصیف زبان در ژانر «کُدْکار» (CodeWork) به کار رفته است؛ زبانی که از درهم‌آمیختن زبان طبیعی و زبان برنامه‌نویسی به وجود آمده و ویژگی‌های هر دو را به‌صورت خلاقانه با هم ترکیب می‌کند.
دوگانگی مادی
Material Duality
ساختار دومحوری و بنیادین متن رایانشی که از دو لایۀ کاملاً به‌هم‌پیوسته تشکیل شده است: «بنلادمتن» (لایۀ پنهان کد و داده) و «لادمتن» (لایۀ آشکار و نمایشی).

رابط کاربری
User Interface - UI
لایه یا میانجی مادی و بدنمندی که تعامل بین کاربر انسانی و سیستم محاسباتی را ممکن می‌سازد. در این پایان‌نامه، رابط کاربری نه یک ابزار خنثی، بلکه یک «استعارۀ مادی» و یک ساختار بلاغی فعال در نظر گرفته می‌شود که تجربۀ کاربر را شکل می‌دهد.
رابط کاربری شفاف
Transparent User Interface
نوعی طراحی رابط کاربری که تلاش می‌کند حضور خود را پنهان کرده و تا حد امکان نامرئی باشد. هدف آن به‌حداقل‌رساندن «اصطکاک رویه‌ای» و ایجاد حس غوطه‌وری و تعامل بی‌واسطه کاربر با محتوای اثر است.

رابط کاربری مات
Opaque User Interface
نوعی طراحی رابط کاربری که به‌صورت عامدانه حضور خود را به رخ می‌کشد و ساختار میانجی‌گرانۀ خود را آشکار می‌کند. هدف آن خودبازتابندگی و به‌چالش‌کشیدن ایدۀ تعامل شفاف است تا کاربر را متوجه ماهیت فناورانه تجربه‌اش کند.

رخداد
Emergent Cognitive Event
نظریه بارت در سطح معنا و تفسیر چنین اصطلاحی را به کار میبرد. پانویس شود. تعریف جدیدی از «اثر ادبی» در کدبیات که آن را نه یک ابژۀ ثابت و ازپیش‌موجود، بلکه یک رخداد، پدیده یا تجلی پویا می‌داند که از دل تعاملات شناختی میان عوامل مختلف (انسان و ماشین) در یک «هم‌بستۀ شناختی» به‌وجود می‌آید.
رژیم محاسبات
Regime of Computation
اصطلاح کاترین هیلز برای توصیف دوران فرهنگی کنونی که در آن، محاسبات و پردازش اطلاعات به منطق بنیادین و حاکم بر تمامی جنبه‌های زندگی، از جمله هنر و ادبیات، تبدیل شده است.
روایت جمعی
Collective Narrative
ژانری از نوشتار شبکه‌ای که در آن یک داستان از طریق مشارکت و همکاری همزمان چندین نویسنده (و گاهی خوانندگان) در یک بستر آنلاین مشترک خلق می‌شود.
روایت‌پرداز
Author / Architect of Narrative Possibilities
واژه پیشنهادی برای نقش جدید مؤلف در کدبیات. او دیگر یک داستان‌گوی خطی نیست، بلکه یک طراح یا معمارست که یک «قلمرو روایی» (فضای امکان) با قواعد و ساختارهای خاص خود را خلق می‌کند تا کاربر در آن به کاوش بپردازد.

روایت‌نَوَرد
Reader / Active Participant
واژه پیشنهادی برای نقش جدید خواننده در کدبیات. او دیگر یک مصرف‌کننده منفعل نیست، بلکه یک کاوشگر و پیمایندۀ فعال است که در پهنه یک روایت غیرخطی (هزارتو) به سفر و ناوبری می‌پردازد و مسیر خود را می‌سازد.

روایت مکان‌مند
Locative Narrative
ژانری از کدبیات که در آن روایت با موقعیت جغرافیایی واقعی کاربر در جهان فیزیکی گره خورده است. کاربر با حرکت فیزیکی در یک مکان واقعی، بخش‌های مختلف داستان را که به آن مکان‌ها پیوند خورده‌اند، فعال و تجربه می‌کند.
زبان برنامه‌نویسی
Programming Language
در این پایان‌نامه، زبان برنامه‌نویسی به‌عنوان «جوهر دیجیتال» و مادۀ اصلی متن رایانشی معرفی می‌شوند. این زبان‌ها ماهیتی اجرایی دارند و به ماشین دستور می‌دهند که چه کاری انجام دهد.
زبان شیءگرا
Object-Oriented Language
سطح بالایی از زبان برنامه‌نویسی که ساختار آن‌ها از نظر منطقی به زبان طبیعی انسان نزدیک‌تر است و در بالای «برج زبان‌ها» قرار می‌گیرند.
زیبایی‌شناسی رویه‌ای
Procedural Aesthetics
شاخه‌ای از زیبایی‌شناسی که ارزش هنری را نه در محصول نهایی و بازنمایی‌شده، بلکه در خودِ فرایندها، الگوریتم‌ها، قواعد و سیستم‌های محاسباتی که آن محصول را تولید می‌کنند، جست‌وجو می‌کند.
زیبایی‌شناسیِ محاسباتی 
Computational Aesthetics
یک حوزۀ زیبایی‌شناختی گسترده که به تحلیل فرم‌ها و شگردهای هنری‌ای می‌پردازد که ذاتاً به ماهیت اجرایی و محاسباتی رسانۀ دیجیتال وابسته‌اند. این حوزه شامل شگردهایی مبتنی‌بر رابط کاربری، طراحی فضایی، توالی زمانی و رویه‌ای می‌شود.
زیست‌بوم  دیجیتال
Digital Ecosystem
محیط پیچیده و درهم‌تنیده‌ای از سخت‌افزارها، نرم‌افزارها، شبکه‌ها، پلتفرم‌ها و کاربران که ادبیات الکترونیک در آن متولد، اجرا و تجربه می‌شود.
ژرف‌کاوی متن رایانشی

رویکرد تحلیلی که فراتر از سطح نمایان پیکسل‌ها رفته و به تحلیل لایه‌های پنهان و ساختاری متن دیجیتال (مانند کد، الگوریتم‌ها و دوگانگی مادی) می‌پردازد.

سکو
Platform
محیط پیچیده و درهم‌تنیده‌ای از سخت‌افزارها، نرم‌افزارها، شبکه‌ها، پلتفرم‌ها و کاربران که ادبیات الکترونیک در آن متولد، اجرا و تجربه می‌شود.
سکوی پیکسل
Pixel Platform
بستر اجرایی ادبیات الکترونیک که ماهیت آن بر پیکسل (نقطه‌های نورانی روی صفحه نمایش) و کدهای دیجیتال استوارست. این سکو با «مادیت پویا» مشخص می‌شود.

سکوی حنجره
Larynx Platform
بستر اجرایی ادبیات شفاهی که بر دستگاه زیست‌فناورانۀ بدن انسان (حنجره، ریه‌ها، زبان) متکی‌ست. این سکو با «مادیت گذرا» مشخص می‌شود.

سکوی کاغذ
Paper Platform
بستر اجرایی ادبیات چاپی که بر فناوری کاغذ و جوهر استوارست. این سکو با «مادیت پایدار» مشخص می‌شود.

سواد رویه‌ای
Procedural Literacy
توانایی درک، خواندن و تحلیل منطق، قواعد و فرایندهای الگوریتمیک یک سیستم. این نوع سواد برای فهم عمیق آثار کدبیات، که بر اساس چنین منطقی عمل می‌کنند، ضروری‌ست.
سایبرمتن
Cybertext
مفهوم کلیدی و کارکردگرایانۀ اسپین آرست برای توصیف متن به‌عنوان «یک ماشین برای تولید انواع بیان». سایبرمتن یک سیستم سایبرنتیک است که نیازمند کنش سخت‌پیمایی از سوی کاربر برای پیمایش است.

شخصیت یکپارچه/سوژۀ چندپاره	Unified Character / Fragmented Subject
گذار از الگوی شخصیت‌پردازی رمان سنتی که بر خلق یک هویت منسجم، یک‌پارچه و در حال تحول متمرکز بود، به بازنمایی سوژه‌های پست‌مدرن که هویتی تکه‌تکه، چندپاره، ناپایدار و متناقض دارند. ساختار فرامتنی به‌عنوان «همبستۀ عینی» این نوع سوژگی عمل می‌کند.

شعر ترکیبی
Combinatory Poetry
ژانری از ادبیات مولد که در آن، متن شعر از طریق ترکیب الگوریتمیک و قاعده‌مند واحدهای زبانی از پیش‌تعیین‌شده (کلمات، عبارات، مصرع‌ها) تولید می‌شود. «صد هزار میلیارد شعر» رمون کنو نمونه کلاسیک کاغذی این ژانر است.
شعر جنبشی
Kinetic Poetry
ژانری از کدبیات که در آن، حرکت، زمان‌بندی، ریتم و پویایی بصری کلمات و حروف بر روی صفحه، عناصر اصلی معنایی و زیبایی‌شناختی هستند. در این ژانر، متن یک رویداد اجرایی و زمان‌مند است.
شعر دیجیتال
Digital Poetry
اصطلاحی فراگیر برای انواع شعری که در محیط دیجیتال خلق و تجربه می‌شوند و از قابلیت‌های این رسانه (مانند تعامل، حرکت، چندرسانگی) بهره می‌برند.

شعر کانکریت
Concrete Poetry
جنبش هنری آوانگارد که بر جنبه بصری و مادی کلمات و حروف تأکید داشت و از فضای صفحه به‌عنوان یک عنصر بیانی فعال استفاده می‌کرد. این جنبش به‌عنوان یکی از پیش‌زمینه‌های مهم کدبیات، به‌ویژه شعر جنبشی، شناخته می‌شود.
شکنندگی همبسته
Assemblage Fragility
آسیب‌پذیری ذاتی یک سیستم پیچیده (مانند اکوسیستم اجرای یک اثر کدبیات) که از وابستگی متقابل و حیاتی اجزای مختلف آن (سخت‌افزار، نرم‌افزار، شبکه، کاربر) ناشی می‌شود. ازکارافتادن تنها یک جزء می‌تواند کل سیستم را فرو بپاشد.
شگردهای مبتنی‌بر زیرساخت رویه‌ای

نوعی از زیبایی‌شناسی محاسباتی که ارزش هنری را نه در محصول نهایی و قابل مشاهده، بلکه در خودِ زیرساخت، یعنی در ظرافت، خلاقیت و پیچیدگی الگوریتم‌ها، قواعد و فرایندهای محاسباتی که آن اثر را تولید می‌کنند، جست‌وجو می‌کند.
شناخت توزیع‌شده
Distributed Cognition
یک چارچوب نظری که بر اساس آن، فرآیندهای شناختی (مانند تفکر، حافظه، حل مسئله) تنها در مغز یک فرد رخ نمی‌دهند، بلکه در یک سیستم بزرگ‌تر که شامل مغز، بدن و ابزارهای محیطی است، توزیع شده‌اند.
صیرورت بی‌پایان

جایگزین زیبایی‌شناختی برای «پایان‌بندی» در کدبیات. در این دیدگاه، لذت کاربر نه از رسیدن به یک نتیجه و پایان قطعی، بلکه از خودِ فرایند بی‌پایانِ کاوش، درگیری و صیرورت (شدن) در جهان متن حاصل می‌شود.
ظهور
Emergence
پدیده‌ای که در آن، یک سیستم پیچیده ویژگی‌ها و رفتارهای نوینی را در سطح کلان از خود بروز می‌دهد که در هیچ‌یک از اجزای سازندۀ آن به تنهایی وجود ندارد. در کدبیات، پیرنگ از دل تعاملات لحظه‌ای کاربر با قواعد سیستم «ظهور» می‌کند.

عاملیتِ تألیف
Agency of Authorship
پرسش جدیدی که جایگزین «مؤلف کیست؟» می‌شود. این مفهوم بر توزیع شدن کنش و قدرت آفرینش میان عوامل مختلف انسانی (مؤلف، کاربر) و غیرانسانی (کد، ماشین، پلتفرم) در یک هم‌بسته شناختی تأکید دارد.

عاملیت توزیع‌شده
Distributed Agency
این دیدگاه که کنشگری، اراده و توانایی تأثیرگذاری، دیگر منحصر به سوژه انسانی نیست و در سراسر یک «هم‌بسته شناختی» بین عوامل انسانی و غیرانسانی توزیع شده است.
عصای مرد کور
Blind Man's Stick
مثال کلاسیک گریگوری بیتسون برای توضیح مرزهای سیال سوژه و سیستم در چارچوب شناخت توزیع‌شده. در این مثال، عصا دیگر یک ابژۀ خارجی نیست، بلکه بخشی از سیستم ادراکی فرد نابیناست.
علیت متقابل مستمر
Continuous Reciprocal Causation
توصیف اندی کلارک از رابطۀ پویا و دوسویه‌ای که در آن، عوامل مختلف یک سیستم (مانند انسان و ابزار) به صورت مداوم و بازگشتی بر یکدیگر تأثیر گذاشته و یکدیگر را تغییر می‌دهند.
غوطه‌وری 
Immersion
حالت روان‌شناختی غرق‌شدن کامل در دنیای یک اثر (معمولاً یک بازی یا محیط مجازی) به طوری که آگاهی کاربر از جهان فیزیکی پیرامونش به حداقل می‌رسد. این حالت، هدف اصلی رابط‌های کاربری «شفاف» است.
غول فرخنده/دیو خجسته
Hopeful Monster
استعارۀ کاترین هیلز برای توصیف وضعیت کنونی کُدبیات؛ پدیده‌ای نوظهور که هرچند ممکن است در نگاه اول عجیب و ناسازگار به نظر برسد، اما حامل امید و امکان‌های جدید برای آینده است.
غیرخطی‌بودن 
Nonlinearity
اصطلاحی رایج اما از نظر اسپین آرست ناکافی، برای توصیف متونی که ساختار آن‌ها از یک توالی واحد و خطی پیروی نمی‌کند. آرست مفهوم «سخت‌پیمایی» را به‌عنوان جایگزینی دقیق‌تر برای توصیف ویژگی کارکردی این متون پیشنهاد می‌دهد.
فرامتن‌های چاپی
Print Hypertexts
آثاری که در قالب کتاب چاپی، منطق و ساختار غیرخطی و چندمسیره ابرمتن را شبیه‌سازی می‌کنند (مانند کتاب‌های «بازی کن، انتخاب کن» یا آثار تجربی کتاب‌های هنرمندان).
فرایند اجرایی
Performative Process
توصیف ماهیت هستی‌شناختی کدبیات. اثر ادبی دیگر یک محصول ثابت و تمام‌شده نیست، بلکه یک فرایند پویاست که وجودش به «اجرا»شدن مداوم کدها در لحظه تعامل وابسته است.
فرم‌های بازی‌وار
Ludic Forms
ژانری از کدبیات که به‌طور مشخص از قواعد، اهداف و چالش‌های بازی‌ها استفاده می‌کند و کاربر را در نقش یک بازیکن قرار می‌دهد، اما ممکن است لزوماً یک «داستان تعاملی» کامل نباشد.
فسیل دیجیتال
Digital Fossil
توصیف آثار کدبیات قدیمی که به دلیل انقضای فناورانه دیگر قابل اجرا نیستند و تنها به‌عنوان یک شیء داده‌ای غیرقابل‌استفاده باقی مانده‌اند. تنها «باستان‌شناسان رسانه» قادر به احیای آن‌ها هستند.
فضای داده‌ای
Data Space
معماری توپولوژیک و چندبعدی یک سایبرمتن که از گره‌ها (واحدهای اطلاعاتی) و پیوندهای میان آن‌ها تشکیل شده است و کاربر در آن به ناوبری و کاوش می‌پردازد.

فلارف
Flarf
یک جنبش شعری آوانگارد که از نتایج جست‌وجوهای اینترنتی، به‌ویژه نتایج عجیب، نامربوط یا ناخوشایند، به‌عنوان ماده خام برای خلق شعر استفاده می‌کند. این جنبش نمونه‌ای از تعامل خلاقانه با الگوریتم‌های شبکه است.

فنون یادافزا
Mnemonic Techniques
تکنیک‌های حافظه‌محور (مانند وزن، قافیه، تکرار، فرمول‌های روایی) که ساختار ادبیات شفاهی را شکل می‌دادند. هدف اصلی این فنون، تسهیل به‌خاطرسپاری و یادآوری متون در فرهنگی بود که فاقد نوشتار بود.
فوتوریسم
Futurism
جنبش هنری آوانگارد اوایل قرن بیستم که «سرعت»، «ماشین»، «پویایی» و «خشونت» را می‌ستود. تأکید این جنبش بر حرکت و تجزیۀ بصری فرم‌ها، به‌عنوان یکی از پیش‌زمینه‌های هنری شعر جنبشی در کدبیات ذکر شده است.

قلمرو روایی
Possibility Space
جایگزین «اثر تمام‌شده» در کدبیات. این یک جهان یا فضای بالقوه با مرزها، قواعد و امکانات روایی مشخص است که توسط «روایت‌پرداز» (مؤلف) طراحی شده و «روایت‌نَوَرد» (کاربر) در آن به کاوش و تحقق‌بخشیدن به روایت‌های بالفعل می‌پردازد.
قمارباز
Gambler
استعاره اسپین آرست برای توصیف کاربر سایبرمتن. این کاربر، برخلاف خواننده سنتی، با هر کنش خود یک قمار می‌کند و با این پرسش مواجه است که «اگر این کار را بکنم، چه اتفاقی خواهد افتاد؟». هر انتخاب او می‌تواند به پیشرفت یا بن‌بست منجر شود.
کاربر/کنشگر
User/Operator
نقش جدید مخاطب در سایبرمتن که توسط آرست تعریف شده است. او دیگر یک دریافت‌کننده منفعل اطلاعات نیست، بلکه یک عامل فعال یا «اپراتور» است که برای پیشبرد متن باید کنش‌های فیزیکی و محاسباتی انجام دهد.
کارکرد کاوشگرانه
Explorative Function
یکی از کارکردهای اصلی کاربر در پیمایش یک فضای روایی غیرخطی. در این نقش، کاربر مانند یک کاشف، به دنبال کشف نقشه، ساختار و مسیرهای پنهان جهان متن است.
کُدانتقالی
Transcoding
فرایند بنیادین در فرهنگ دیجیتال که طی آن، یک ابژۀ فرهنگی از یک فرمت به فرمت دیگری ترجمه می‌شود. در این پایان‌نامه، به معنای فرایند تبدیل ایده‌های انسانی به کدهای قابل فهم برای ماشین و بالعکس به‌کار رفته است.
کُدَبیات
Electronic Literature
اصطلاح کانونی و پیشنهادی این پایان‌نامه به‌عنوان جایگزینی دقیق‌تر برای «ادبیات الکترونیک». این واژه بر نقش بنیادین «کد» و ماهیت «ادبی» این آثار تأکید می‌کند و به نوعی از ادبیات اشاره دارد که بدون بستر محاسباتی و رایانشی امکان تکوین، نمایش و تجربه را ندارد.
کُدَبیات‌شناس

محقق و منتقدی که در حوزه کدبیات تخصص دارد و برای تحلیل این آثار، علاوه‌بر دانش ادبی، درکی از مفاهیم محاسباتی، رسانه‌ای و رویه‌ای نیز نیاز دارد.
کُدبیّت

ماهیت، کیفیت و جوهرۀ «کدبی»بودن. این واژه برای اشاره به ویژگی‌های ذاتی و بنیادینی به‌کار می‌رود که این نوع ادبیات را از سایر فرم‌ها متمایز می‌کند.
کُدْکار
CodeWork
ژانری از نوشتار شبکه‌ای که در آن هنرمند به صورت خلاقانه، زبان طبیعی و زبان برنامه‌نویسی را در هم می‌آمیزد تا یک زبان «دورگه» با قابلیت‌های بیانی جدید خلق کند.

کُدکاوی

رویکرد تحلیلی و انتقادی در نقد کُدَبی که بر کاوش و واکاوی لایه‌های پنهان یک اثر -یعنی کد، الگوریتم‌ها، و زیرساخت رویه‌ای آن- تمرکز دارد. این رویکرد، تحلیل را از سطح نمایشی و ظاهری متن (لادمتن) فراتر برده و به ژرف‌کاوی «بنلادمتن» می‌پردازد تا مشخص کند که چگونه منطق محاسباتی و «بلاغت رویه‌ای» ماشین، در شکل‌دهی به تجربۀ کاربری، معنا، و پیام‌های ایدئولوژیک اثر مشارکت می‌کند.
کدکس
Codex
فرم فیزیکی کتاب مدرن (مجموعه‌ای از ورق‌های به هم متصل که از یک لبه صحافی شده‌اند). در این پایان‌نامه، کدکس به عنوان یک فناوری خاص با ویژگی‌های مشخص (مانند خطی بودن، ثبات) که تجربه خواندن را شکل می‌دهد، بررسی می‌شود.
کدوارگی
Code-dependency
این واقعیت بنیادین در جهان دیجیتال که همه‌چیز، از تصاویر و متون گرفته تا تعاملات، در نهایت از فیلتر کد عبور کرده و به آن وابسته است. هیچ پدیده‌ای در رسانه دیجیتال نمی‌تواند خارج از منطق کد وجود داشته باشد.
کشمکش معرفت‌شناختی
Epistemological Conflict
اصطلاح اسپین آرست برای توصیف تنشی که از به‌کاربردن مفاهیم و دسته‌بندی‌های یک حوزه معرفتی (مانند نقد ادبی مبتنی‌بر چاپ) برای تحلیل پدیده‌ای از یک حوزۀ اساساً متفاوت (مانند سایبرمتن) به‌وجود می‌آید.

کلافگی متنی
Textual Claustrophobia
تجربه حسی و شناختی کاربر هنگام گرفتارشدن در یک حلقۀ تکراری از پیوندها در یک هزارتوی متنی. این یکی از جنبه‌های تجربه «آپوری» است که در آن کاربر حس می‌کند توسط ساختار متن به دام افتاده است.
کنش سخت‌پیمایی
Ergodic Act
تلاش غیربدیهی (nontrivial effort)، فیزیکی و شناختی که کاربر باید برای پیمایش و ساختن مسیر خود در یک متن سخت‌پیما انجام دهد. این کنش فراتر از صرفاً ورق‌زدن یا حرکت چشم است و در ساختار متن مداخله می‌کند.

کنش فراذهنی
Extranoematic Act
اصطلاح اسپین آرست برای توصیف کنش‌های فیزیکی و سازنده کاربر در سایبرمتن (مانند کلیک‌کردن، تایپ‌کردن) که در تقابل با کنش‌های صرفاً تفسیری و ذهنی (noematic) در ادبیات سنتی قرار می‌گیرد.
گزارش وقایع سخت‌پیمایی
Ergodic Log
خروجی یا ردپای منحصربه‌فردی که از هر بار پیمایش کاربر در یک متن سخت‌پیما به‌جا می‌ماند. این گزارش، توالی بالفعل رویدادهایی‌ست که از دل تعامل کاربر با «دسیسه» (فضای امکان) بیرون کشیده شده است.

الگوریتم‌های کاغذی
Paper Algorithms
آثاری که در قالب کتاب چاپی، منطق الگوریتمیک و رویه‌ای را شبیه‌سازی می‌کنند. این آثار با ارائه مجموعه‌ای از قواعد و دستورالعمل‌ها، خواننده را به اجرای یک فرایند برای تولید یا پیمایش متن دعوت می‌کنند.
لادمتن
Scripton
مفهوم کلیدی اسپین آرست؛ لایه آشکار، سطحی و نمایشی یک سایبرمتن که در هر لحظه برای کاربر نمایش داده می‌شود. لادمتن‌ها تحقق بالفعل و لحظه‌ایِ بخشی از امکانات پنهان در «بنلادمتن» هستند.

لتریسم
Lettrism
جنبش هنری آوانگارد که بر تجزیۀ زبان به واحدهای بنیادین آن (حروف و صداها) و استفاده از آن‌ها به‌عنوان مادۀ خام هنری تمرکز داشت. این جنبش به‌عنوان یکی از پیش‌زمینه‌های شعر جنبشی ذکر شده است.

مادیت اجرایی
Performative Materiality
ماهیت اساسی متن رایانشی که وجود مادی آن نه در یک ابژۀ ایستا، بلکه در خودِ «عملِ اجرا» شدن مداوم کدها تجسم می‌یابد. متن تا زمانی که اجرا نشود، وجود مادی ندارد.
مادیت پایدار
Stable Materiality
ویژگی بنیادین سکوی کاغذ (ادبیات چاپی) که در آن، متن به صورت یک ابژه فیزیکی ثابت، بادوام و قابل تکرار (از طریق چاپ انبوه) وجود دارد.
مادیت پویا
Dynamic Materiality
ویژگی بنیادین سکوی پیکسل (ادبیات رایانشی) که در آن، مادیت متن ذاتاً متغیر، اجرایی و وابسته به جریان مداوم الکتریسیته و اجرای کد است.
مادیت رسانه‌ای
Media Materiality
یک رویکرد نظری که بر اهمیت ماهیت فیزیکی، فنی و ساختاری خودِ رسانه (در تقابل با محتوای آن) در شکل‌دهی به معنا، فرهنگ و تجربه تأکید دارد.
مادیت گذرا
Transient Materiality
ویژگی بنیادین سکوی حنجره (ادبیات شفاهی) که در آن، نشانگر صوتی (کلام) به محض تولید، در زمان محو می‌شود و هیچ ردپای فیزیکی پایداری از خود به جا نمی‌گذارد.
مارپیچ صعودی بازگشتی
Recursive Upward Spiral
توصیف کاترین هیلز از فرایند پویای «تکنوزایی». این استعاره نشان می‌دهد که حلقه بازخورد میان انسان و فناوری یک چرخه تکراری ساده نیست، بلکه در هر دور، سیستم را به سطح جدیدی از پیچیدگی و قابلیت ارتقا می‌دهد.
ماشین متنی
Textual Machine
مفهوم مرکزی در تعریف «سایبرمتن» توسط اسپین آرست. در این دیدگاه، متن یک دستگاه مکانیکی (نه لزوماً الکترونیکی) است که برای تولید و مصرف انواع بیان و نشانه‌های کلامی به کار می‌رود و بر اساس تعامل با کاربر عمل می‌کند.

ماشین‌های نوشتن
Writing Machines
مفهوم کلیدی کاترین هیلز برای توصیف هر نوع فناوری نوشتاری (از قلم و چاپ تا کامپیوتر). در این دیدگاه، این ماشین‌ها ابزارهای خنثی نیستند، بلکه تجربه ذهنی، بدنی و شناختی نویسنده و ماهیت خودِ نوشتار را شکل می‌دهند.
متن خواندنی
Readerly Text
مفهوم رولان بارت برای توصیف متون کلاسیک و سنتی که ساختاری بسته و خطی دارند و برای مصرف منفعلانه توسط خواننده طراحی شده‌اند. این متون در تقابل با «متن نویسا» قرار می‌گیرند.
متن نویسنده/نویسا
Writerly Text
مفهوم رولان بارت برای توصیف متون مدرن و آوانگارد (و به طور گسترده‌تر، ابرمتن) که ساختاری باز و چندصدایی دارند و خواننده را از یک مصرف‌کننده منفعل به یک همکار و هم‌آفرین در تولید معنا تبدیل می‌کنند.
مداخله
Intervention
کنش اصلی و بنیادین کاربر در سایبرمتن که توسط آرست تعریف شده است. این کنش، فراتر از «تفسیر» (Interpretation) است و به معنای مداخله فیزیکی و ساختاری در متن است که سطح تفسیر را به سطح عمل ارتقا می‌دهد.
مدار سایبرنتیک
Cybernetic Circuit
استعاره‌ای برای توصیف حلقه بازخورد پویا و مداوم میان متن، ماشین و کاربر در کدبیات. در این مدار، هر عامل به صورت مداوم بر دیگری تأثیر گذاشته و از آن تأثیر می‌پذیرد.
مدل‌های زبانی بزرگ
Large Language Models-LLMs
سیستم‌های هوش مصنوعی پیشرفته (مانند GPT-x) که با تحلیل حجم عظیمی از داده‌های متنی، قادر به تولید متون جدید به زبان طبیعی هستند. ظهور این مدل‌ها، چالش‌های جدیدی برای مفاهیم «عاملیت تألیف» و «خلاقیت» در ادبیات مولد ایجاد کرده است.

معماری روایی
Narrative Architecture
استفاده از ساختار فضایی یک اثر کدبیات (چیدمان گره‌ها، پیوندها، مسیرها و موانع) به عنوان یک ابزار بیانی و بلاغی برای انتقال حس، فضا، وضعیت روانی یا مفاهیم داستانی. در این دیدگاه، فضا خود به یک عنصر روایی تبدیل می‌شود.
منطق بازی‌وارانه
Ludic Logic
ساختار رویه‌ای و محاسباتی یک اثر که تجربه کاربر را از طریق مجموعه‌ای از قواعد، اهداف و چالش‌ها شکل می‌دهد. تحلیل این منطق، هسته اصلی رویکرد «بازی‌وارگی» (Ludology) است.
مهندس پرسش
Prompt Engineer
نقش جدیدی برای مؤلف در عصر مدل‌های زبانی بزرگ (LLMs). در این نقش، خلاقیت مؤلف نه در نوشتن مستقیم متن، بلکه در طراحی هوشمندانه «پرسش‌ها» یا دستوراتی تجلی می‌یابد که ماشین را به تولید خروجی مطلوب هدایت می‌کند.
موتور بازی
Game Engine
نرم‌افزار یا سیستمی که به‌عنوان یک عامل فعال در شبیه‌سازی سناریوهای پیچیده و تولید رویدادهای نوظهور عمل می‌کند. این مفهوم نشان می‌دهد که ماشین می‌تواند نقشی فراتر از یک ابزار منفعل داشته باشد.
میانجی‌گری
Intermediation
مفهوم کاترین هیلز برای توصیف تعاملات پیچیده، چندسویه و بازگشتی میان رسانه‌های مختلف. برخلاف «بازواسطه‌گری» که بر یک حرکت یک‌سویه (از قدیم به جدید) تأکید دارد، میانجی‌گری نشان می‌دهد که رسانه‌ها به صورت مداوم بر یکدیگر تأثیر می‌گذارند و یکدیگر را بازتعریف می‌کنند.
ناآگاه شناختی
Cognitive Nonconscious
بخش عظیمی از کنش‌های شناختی و پردازش اطلاعات که خارج از حیطه آگاهی هشیار انسان رخ می‌دهد. این مفهوم در تقابل با دیدگاه سنتی است که شناخت را معادل آگاهی می‌داند.
ناآگاه فناورانه
Technological Nonconscious
مفهوم کاترین هیلز برای توصیف منطق محاسباتی، قواعد الگوریتمیک و فرایندهای پنهان در ماشین که عملکرد سیستم را تعیین می‌کنند اما برای کاربر به صورت مستقیم قابل درک نیستند. کاربر «دسیسه‌دیده» باید این منطق پنهان را کشف کند.

ناهمخوانی/تضاد
Dissonance
یک استراتژی زیبایی‌شناختی در آثار چندرسانه‌ای که در آن، رسانه‌های مختلف پیام‌های متناقض یا متضادی را ارسال می‌کنند. این تضاد، پیچیدگی، کنایه یا تنش ایجاد کرده و کاربر را به یک داور فعال در فرایند معناسازی تبدیل می‌کند.
ناوبری
Navigation
کنش اصلی کاربر در سایبرمتن که جایگزین «خواندن» خطی می‌شود. این یک استعارۀ فضایی‌ست که بر پیمایش و کاوش در یک محیط چندمسیره و توپولوژیک تأکید دارد.
نشانگر لرزان
Flickering Signifier
توصیف کاترین هیلز از ماهیت ناپایدار و اجرایی نشانه‌ها در متن الکترونیکی. برخلاف نشانگر ثابت و پایدار در چاپ، نشانگر دیجیتال تنها در لحظۀ اجرا و به صورت گذرا وجود دارد و به همین دلیل «لرزان» است.
نقشه‌برداری شناختی
Cognitive Mapping
فرآیند ذهنی که طی آن، کاربر در حین ناوبری در یک فضای غیرخطی و پیچیده (مانند یک ابرمتن)، یک نقشه یا مدل ذهنی از ساختار، ارتباطات و قلمرو آن فضا برای خود می‌سازد.
نوشتار بداهۀ شبکه‌ای
Netprov
نوعی از روایت جمعی که به صورت بداهه و زنده در بسترهای رسانه‌های اجتماعی (مانند توییتر) توسط گروهی از نویسندگان اجرا می‌شود و اغلب با مخاطبان نیز در تعامل است.
نوشتار شبکه‌ای
Network Writing
ژانری از کدبیات که در آن، خودِ شبکه (اینترنت) به عنوان موضوع، رسانه و فضای اصلی اثر عمل می‌کند. این ژانر شامل روایت‌های جمعی، کدکار و فلارف می‌شود.

نیمه‌جبری
Semi-Determined Structure
توصیف ساختار کدبیات که در آن برخی عناصر (مانند محتوای گره‌ها) از پیش تعیین‌شده و ثابت هستند، اما توالی و نحوه تجربه آن‌ها پویا و وابسته به تعامل کاربر است.

هزارتو
Labyrinth
استعاره مرکزی برای توصیف ساختار فضایی، غیرخطی و چندمسیره سایبرمتن. در این پایان‌نامه، بین هزارتوی کلاسیک (تک‌مسیره) و مدرن (چندمسیره) تمایز قائل شده و سایبرمتن به دومی تشبیه می‌شود.
هم‌آفریننده
Co-creator
اصطلاحی برای توصیف نقشی فعال در فرایند آفرینش یک اثر کُدَبی که جایگزین نقش‌های منفعل سنتی می‌شود. در این‌جا، آفرینش دیگر محصول یک مؤلف واحد نیست، بلکه یک «رخداد» پویاست که از دل تعامل چندین عامل هم‌آفریننده پدید می‌آید. این عوامل که با یکدیگر یک «همبستۀ شناختی» را تشکیل می‌دهند، عبارتند از: 1. مؤلف/برنامه‌نویس که به جای خلق یک اثر تمام‌شده، یک «فضای امکان» را طراحی می‌کند؛ 2.خواننده/کاربر که با کنش‌های خود (مانند ناوبری و انتخاب) به عنوان یک «کنشگر»، متن را در لحظه به فعلیت می‌رساند؛ 3. خودِ ماشین که با منطق الگوریتمیک و رویه‌ای خود به عنوان یک کنشگر غیرانسانی در شکل‌دهی به اثر مشارکت می‌کند.
هم‌بستۀ شناختی
Cognitive Assemblage
چارچوب نظری کلیدی کاترین هیلز برای فهم واحد تحلیل جدید در عصر دیجیتال. این هم‌بسته، یک سیستم پویا و توزیع‌شده است که از ائتلاف و تعامل عوامل انسانی (با شناخت آگاه و ناآگاه) و غیرانسانی (با شناخت صرفاً ناآگاه) شکل می‌گیرد.
هم‌بستۀ عینی
Objective Correlative
اصطلاحی ادبی (از تی. اس. الیوت) که در این رساله برای توصیف وضعیتی به‌کار می‌رود که در آن، ساختار فرمی، محیط تعاملی، یا منطق رویه‌ای یک اثر کُدَبی، به جای محتوای روایی آن، به تجسم عینی و ملموس یک حالت روانی، وضعیت عاطفی، یا مفهوم انتزاعی خاصی تبدیل می‌شود. در این حالت، تجربۀ فیزیکی و ساختاریِ تعامل با اثر، مستقیماً احساس یا ایدۀ مورد نظر را در مخاطب برمی‌انگیزد. برای مثال، ساختار تکه‌تکه‌ی یک فرامتن به هم‌بسته‌ی عینیِ یک هویت چندپاره بدل می‌گردد؛ یا فضای کلافه‌کنندۀ یک بازی، هم‌بستۀ عینیِ سرگشتگی شخصیت آن است. 
هم‌نوایی/هم‌افزایی
Synergistic
یک استراتژی زیبایی‌شناختی در آثار چندرسانه‌ای که در آن، رسانه‌های مختلف (متن، تصویر، صدا) با یکدیگر همکاری کرده و یک حس، معنا یا تأثیر واحد و یکپارچه را تقویت می‌کنند.
هویت ترمینالی
Terminal-I
مفهوم استعاری که در تحلیل اثر Perplexia to Lexia به کار رفته و هویت سوژه دیجیتال را به عنوان ترکیبی جدایی‌ناپذیر از «منِ» انسانی (I)، «چشمِ» ناظر (eye) و «ترمینالِ» ماشینی (terminal) بازنمایی می‌کند.
ویکی‌رمان
Wiki-Novel
نمونه‌ای از روایت جمعی که در بستر یک نرم‌افزار ویکی نوشته می‌شود و به چندین نویسنده اجازه می‌دهد به صورت همزمان بر روی یک متن داستانی کار کرده و آن را ویرایش کنند.
برنامه‌نویسنده

در بافت کُدبیات، این اصطلاح به نقش تکامل‌یافتۀ مؤلف اشاره دارد که دیگر تنها با کلمات سروکار ندارد، بلکه با زبان‌های برنامه‌نویسی، الگوریتم‌ها، و منطق محاسباتی، یک «فضای امکان» روایی را طراحی می‌کند. برنامه‌نویسنده، نویسنده و توأمان برنامه‌نویسی‌ست که به جای خلق یک اثر تمام‌شده، سیستمی را می‌آفریند که در آن، عاملیت آفرینش میان او، کاربر، و خودِ ماشین توزیع می‌شود.
کلام‌سالاری

این اصطلاح به سلطۀ کلام (نوشتاری یا گفتاری) به‌عنوان حامل اصلی و برتر معنا در یک اثر ادبی اشاره دارد. در این رساله، کلام‌سالاری به عنوان ویژگی بنیادین ادبیات چاپی مطرح می‌شود که در آن، رسانه‌های دیگر مانند تصویر و صدا نقشی فرعی و تزئینی دارند. کُدبیات با یکپارچه‌سازی چندرسانه‌ای و برجسته‌کردن تعامل، این سلطه را به چالش می‌کشد و معنا را در ترکیبی از عناصر کلامی و غیرکلامی توزیع می‌کند.
منطقۀ تبادل
Trading Zone
این مفهوم که در بحث چندرسانگی به کار رفته، به محیطی اشاره دارد که در آن، رسانه‌های مختلف (مانند متن، تصویر و صدا) با یکدیگر دادوستد معنایی کرده و به بک‌دیگر تبدیل می‌شوند. در این منطقه، معنا از طریق هم‌افزایی، تضاد، و ترکیب این عناصر مختلف زاده می‌شود و یک تجربۀ چندوجهی و غنی برای مخاطب خلق می‌کند.
زیست‌بوم ادبی

چارچوبی مفهومی برای توصیف کُدبیات، نه به‌عنوان مجموعه‌ای از آثار منفرد، بلکه به‌عنوان یک محیط پویا و به‌هم‌پیوسته. این زیست‌بوم شامل تمام عناصر درگیر در خلق، توزیع و تجربۀ کدبیات است: از فناوری‌های زیربنایی (سخت‌افزار و نرم‌افزار) و سکوها گرفته تا خالقان، آثار و کاربران. ادبیات شفاهی، مکتوب و الکترونیک (کدبیات) سه زیست‌بوم اصلی ادبیات به‌شمار می‌روند.
پیکربندی ]رسانه‌ها به نفع کلام[	Configuration
در این‌جا، منظور از پیکربندی، تنظیم هدفمند و هم‌سوکردن عناصر چندرسانه‌ای برای تقویت یا تحقق قصد ادبی اثر است. پیکربندی را در سه سطح می‌توان توضیح داد: ۱. پیکربندی به‌عنوان یک طراحی سیستماتیک: رسانه‌های مختلف به شکلی ساختاریافته و هدفمند در راستای برجسته‌سازی تجربۀ ادبی و روایی اثر ترکیب می‌شوند؛ 2. پیکربندی به‌عنوان سازوکار تعاملی: رابط‌های کاربری، مسیرهای پیمایشی، منطق کدنویسی و قواعد دسترسی به محتوا، همگی در قالب یک پیکربندی خاص اجرا می‌شوند تا تجربه‌ی ادبی را کنترل و هدایت کنند؛ 3. پیکربندی به‌عنوان ساختار نیمه‌جبری/نیمه‌پویا: در یک اثر چندرسانه‌ای غیرادبی (مثلاً یک تارنما یا بازی ویدیویی)، اجزای چندرسانه‌ای ممکن است به دلایل زیبایی‌شناختی یا تبلیغاتی استفاده شوند، اما در کُدَبیات، پیکربندی چندرسانه‌ای تابع یک قصد ادبی است. در این حالت، تعاملات دیجیتال بخشی از فرم ادبی اثر محسوب می‌شوند
سیستم‌های اجرایی
Executional Systems
اصطلاحی برای توصیف ماهیت بنیادین آثار کُدَبی که در آن، اثر ادبی نه به‌عنوان یک مصنوع ایستا، بلکه به عنوان یک فرایند پویا و وابسته‌به اجرا در نظر گرفته می‌شود. این سیستم شامل تمام عناصر درگیر در به‌فعلیت‌رساندن متن است: از کد و الگوریتم‌های زیربنایی گرفته تا سخت‌افزار، نرم‌افزار، و کنش‌های تعاملی کاربر. تحلیل یک اثر به‌مثابۀ یک سیستم اجرایی، تمرکز نقد را از «متن چیست؟» به «متن چگونه عمل می‌کند؟» منتقل می‌کند.
نقد کُدَبی

رویکرد انتقادی و تحلیلی ویژه‌ای که این رساله برای مواجهه با آثار کُدَبی پیشنهاد می‌دهد. این نقد، فراتر از تفسیر صرف محتوای کلامی، به تحلیل لایه‌های فنی و رویه‌ای اثر -مانند منطق الگوریتمیک، طراحی رابط کاربری، و ساختار داده‌ها-نیز می‌پردازد. نقد کُدَبی بر این اصل استوار است که در این آثار، خودِ «ماشین متنی» و نحوۀ عملکرد آن، بخشی جدایی‌ناپذیر از معنا و زیبایی‌شناسی اثر است.
خودپندارۀ استعلایی
Transcendental Self-Concept
این اصطلاح به برداشت فلسفی سنتی (به‌ویژه دکارتی) از سوژۀ انسانی به‌عنوان یک آگاهی محض، خودمختار، و مستقل از بدن و جهان مادی اشاره دارد. در این دیدگاه، انسان به‌مثابۀ یک ذهن استعلایی در نظر گرفته می‌شود که بر ابژه‌های جهان، از جمله بدن و فناوری، تسلط دارد و از آن‌ها جداست. این رساله با طرح مفاهیمی چون «تکنوزایی» و «هم‌بستۀ شناختی»، این خودپنداره را نقد و واسازی می‌کند.
شَوَند

در چارچوب نظری رساله، این اصطلاح به ماهیت پویا و فرایندیِ هستی انسان اشاره دارد که در تقابل با مفهوم ایستا و تمام‌شدۀ «بودن» قرار می‌گیرد. بر اساس نظریۀ تکنوزایی، انسان یک موجودیت ثابت نیست، بلکه در تعامل پیوسته با ابزارها و فناوری‌هایش، همواره در یک فرایندِ دائمیِ «شدن» و بازآفرینی خود قرار دارد.
اثر تبر سنگی ]بر توسعۀ زبان[	
نمونه‌ای کلیدی در بحث «تکنوزایی» برای نشان‌دادن حلقۀ بازخوردی میان فناوری و تکامل شناختی انسان. این مثال، به این فرضیه اشاره دارد که ساخت ابزارهای ترکیبی و پیچیده (مانند تبر سنگی) با توسعۀ نواحی مغزی مسئول زبان و تفکر دستوری پیچیده (ناحیۀ بروکا) هم‌زمان بوده است. این اثر نشان می‌دهد که ابزارها ما را به همان اندازه شکل می‌دهند که ما آن‌ها را شکل می‌دهیم.
انسانِ چاپی

اصطلاحی برای توصیف آن نوع از سوژه‌ی انسانی که در هم‌تکاملی با فناوری چاپ و فرهنگ مکتوب شکل گرفته است. انسان چاپی، ذهنیتی‌ست که با مفاهیمی چون خطی‌بودن، فردگرایی، و جدایی قاطع میان مؤلف، متن پایدار، و خوانندۀ منفعل تعریف می‌شود. این مفهوم برای نشان‌دادن این نکته به‌کار می‌رود که سوژۀ انسانی یک پدیدۀ ثابت نیست و با تغییر زیست‌بوم رسانه‌ای، خود نیز دست‌خوش تحول می‌شود.
واحد شناسا

در نظریۀ «هم‌بستۀ شناختی»، به واحد بنیادین تحلیل کنش و تفکر اطلاق می‌شود. برخلاف دیدگاه سنتی که این واحد را سوژۀ انسانیِ خودمختار می‌داند، در این رویکرد، «واحد شناسا» کلِ سیستمِ پویا و توزیع‌شده‌ای‌ست که از ائتلاف عوامل انسانی و غیرانسانی (ماشین) شکل گرفته است.
هم‌بسته
Assemblage
مفهوم کلیدی کاترین هِیلز (وام‌گرفته از دلوز و گاتاری) برای توصیف سیستم‌های پویا و ناهمگونی که از ائتلاف عوامل انسانی و فنی شکل می‌گیرند. یک هم‌بسته، برخلاف یک سیستم یا شبکه، مجموعه‌ای از اجزای از پیش‌تعریف‌شده نیست، بلکه موجودیتی‌ست که اجزای آن در حین ورود به هم‌بستگی، ماهیت یکدیگر را تغییر داده و یک کلِ نوظهور را خلق می‌کنند.
نشان‌گرهای بدنی

در بحث «هم‌بستۀ شناختی»، به مجموعۀ ورودی‌های حسی و کنش‌های فیزیکی اطلاق می‌شود که بدن انسان از طریق آن‌ها با سیستم‌های فناورانه تعامل می‌کند. این نشان‌گرها (مانند کلیک‌کردن موس یا لمس صفحه) دیگر صرفاً اعمالی بیرونی نیستند، بلکه به بخشی جدایی‌ناپذیر از فرایند توزیع‌شدۀ شناخت و عاملیت تبدیل می‌شوند.
قطبِ انسانیِ هم‌بسته

در تحلیل «هم‌بستۀ شناختی»، به آن بخش از سیستم اطلاق می‌شود که شامل سوژۀ انسانی با تمام پیچیدگی‌های شناختی (آگاه و ناآگاه) و بدنمندی اوست. این قطب در تعامل دینامیک با قطب غیرانسانی (ماشین) قرار دارد و عاملیت در کلِ این سیستم توزیع می‌شود، نه اینکه صرفاً در انحصار قطب انسانی باشد.
کارْ کاغذ است

نقل قولی کلیدی (از ریچارد فاینمن) که در این رساله برای تأکید بر درهم‌تنیدگی تفکر و مادیت به کار می‌رود. این جمله بر این ایده تأکید دارد که ابزارهای مادی (مانند کاغذ و قلم) صرفاً وسیله‌ای برای ثبت یک تفکر از پیش‌موجود نیستند، بلکه خودشان بخشی فعال و جدایی‌ناپذیر از فرایند «فکر کردن» هستند. این مفهوم، برون‌سپاری شناخت به ابزارهای مادی را برجسته می‌سازد.
پایگاه داده
Database
مخزن دیجیتالی اطلاعات که از طریق اینترنت قابل دسترسی است. در بافت این رساله، این اصطلاح به‌عنوان نمونه‌ای کلیدی از «هم‌بسته‌ی شناختی» و «برون‌سپاری حافظه» به کار می‌رود. پایگاه داده صرفاً یک انبار منفعل اطلاعات نیست، بلکه جزئی فعال از یک سیستم شناختی توزیع‌شده‌ست که در آن، حافظه و فرایندهای شناختی کاربر با حافظۀ سرورها و منطق الگوریتم‌ها در هم می‌آمیزد.
سِروِر
Server
کامپیوتر قدرتمندی در یک شبکه که وظیفۀ ذخیره‌سازی، مدیریت، و ارائۀ داده‌ها یا خدمات به دیگر کامپیوترها (کاربران) را بر عهده دارد. در این رساله، سرور به‌عنوان یکی از اجزای مادی و بنیادین زیست‌بوم دیجیتال معرفی می‌شود که بقای یک اثر کُدَبی مستقیماً به عملکرد آن وابسته است. سرور، بخشی از زیرساخت فیزیکی و شکنندۀ «بدن فناورانۀ» کدبیات است که در مباحث مربوط به «انقضاءپذیری فناورانه» و «بایگانی دیجیتال» نقشی حیاتی ایفا می‌کند.
تجربۀ کاربری
User Experience (UX)
مجموعۀ احساسات، ادراکات و واکنش‌های یک فرد در حین تعامل با یک سیستم یا محصول دیجیتال. در این رساله، این اصطلاح به یک تحول کلیدی در تحلیل آثار کُدَبی اشاره دارد که در آن، تمرکز از صرفِ امکانات فنی و ساختاری به کیفیت کلیِ سفرِ شناختی و عاطفیِ کاربر منتقل می‌شود. تجربۀ کاربری شامل مفاهیمی چون سهولت پیمایش، غوطه‌وری، و کیفیت زیبایی‌شناختی رابط کاربری‌ست و نقشی محوری در شکل‌دهی به معنا و ارزش هنری اثر ایفا می‌کند.
عفونت کد

اصطلاحی استعاری (برگرفته از تحلیل کاترین هِیلز) برای توصیف عاملیت ذاتی و گاه پیش‌بینی‌ناپذیرِ کد در شکل‌دهی به یک اثر ادبی. این مفهوم بر این ایده تأکید دارد که کد صرفاً یک ابزار خنثی برای اجرای نیت مؤلف نیست، بلکه یک «عامل عفونی» است که می‌تواند روایت را دگرگون، جهش‌یافته، یا حتی تحریف کند. «عفونت کد» به تنش بنیادین میان قصدیت انسانی و منطق رویه‌ای ماشین اشاره دارد.
فضای امکان
Possibility Space
در بافت ادبیات الکترونیک، به مجموعۀ کلِ مسیرها، کنش‌ها، و نتایج بالقوه‌ای اطلاق می‌شود که توسط مؤلف/برنامه‌نویس در ساختار یک اثر تعاملی یا مولد طراحی شده است. برخلاف یک روایت خطی، اثر کُدَبی یک «فضای امکان» را برای کاربر فراهم می‌کند تا در آن به کاوش پرداخته و با انتخاب‌های خود، یک مسیر روایی منحصربه‌فرد را به فعلیت برساند. نقش مؤلف در اینجا، طراحی یک فضای امکانِ معنادار است.

تابع
Function
در برنامه‌نویسی، به یک قطعه کد مستقل و قابل استفادۀ مجدد اطلاق می‌شود که برای انجام یک وظیفۀ خاص طراحی شده‌ست. در تحلیل آثار کُدَبی، توابع به‌عنوان واحدهای سازندۀ منطق رویه‌ای و «بلاغت رویه‌ای» اثر عمل می‌کنند. این توابع، قواعد تعامل و نحوۀ تحول متن را در خود بقچه/کپسوله کرده و تحلیل آن‌ها به منتقد اجازه می‌دهد تا دستور زبانِ محاسباتیِ اثر را درک کند.
پروتز رسانه

اصطلاحی برگرفته از مارشال مک‌لوهان برای توصیف فناوری‌ها به‌عنوان امتداد حواس و بدن انسان. در این رساله، این مفهوم برای تبیین این نکته به‌کار می‌رود که ابزارهای تعاملی (مانند موش‌واره یا کنترلر) صرفاً اشیای خارجی نیستند، بلکه به پروتزهایی تبدیل می‌شوند که بدن کاربر را به جهان دیجیتال متصل کرده و تجربۀ بدنمند او را شکل می‌دهند.
بدن ادبیات

استعاره‌ای بنیادین در این رساله که به کالبد فیزیکی و مادی‌ای اشاره دارد که یک اثر یا سنت ادبی در آن تجسم می‌یابد. این «بدن» می‌تواند بدن انسانی در ادبیات شفاهی (سکوی حنجره)، کتاب در ادبیات چاپی (سکوی کاغذ)، یا زیرساخت فناورانه‌ی یک اثر کُدَبی (سکوی پیکسل) باشد. این مفهوم بر این نکته تأکید دارد که ادبیات هرگز یک پدیده‌ی غیرمادی و انتزاعی نیست، بلکه همواره دارای یک هستیِ مادی، فناپذیر و وابسته‌به رسانۀ خود است.
بدن‌مندی
Embodiment
مفهومی فلسفی که بر تجربۀ زیسته، زمینه‌مند و انضمامی بدن در یک بستر خاص تأکید دارد. این مفهوم در تقابل با «بدن» به‌عنوان یک مفهوم انتزاعی و جهان‌شمول قرار می‌گیرد. در این رساله، بدن‌مندی برای توصیف تجربۀ فیزیکی و حسیِ کاربر در تعامل با اثر کُدَبی به‌کار می‌رود و نشان می‌دهد که معنا نه در یک فرآیند صرفاً ذهنی، که در کنش متقابل میان بدن فناورانۀ کاربر و سیستم شکل می‌گیرد.
سکوی ادبی
Literary Platform
اصطلاحی برای توصیف زیرساخت مادی و فناورانۀ بنیادینی که یک زیست‌بوم ادبی بر آن استوار است و ماهیت آن را شکل می‌دهد. این رساله سه سکوی اصلی را تحلیل می‌کند: «سکوی حنجره» برای ادبیات شفاهی، «سکوی کاغذ» برای ادبیات چاپی، و «سکوی پیکسل» برای کُدبیات. هر سکو، مجموعه‌ای منحصربه‌فرد از قابلیت‌ها و محدودیت‌ها را بر امر ادبی تحمیل می‌کند و به مثابۀ صحنه‌ی اجرای آن عمل می‌کند.
رسانۀ ادبی
Literary Medium
به واسطه یا ابزار مادی و فنی‌ای اطلاق می‌شود که از طریق آن، یک اثر ادبی رمزگذاری، ذخیره، و به مخاطب منتقل می‌شود. در این رساله، بر این نکته تأکید می‌شود که رسانه هرگز یک حامل خنثی و شفاف برای معنا نیست، بلکه با قابلیت‌ها و محدودیت‌های ذاتی خود، به طور فعال در شکل‌دهی به ساختار روایی، تجربۀ خواندن، و خودِ ماهیت «ادبیت» مشارکت می‌کند.
تن‌آگاهی حرکتی
Proprioception
حس ذاتی بدن برای درک موقعیت، حرکت و جهت‌گیری اعضای خود در فضا، مستقل از تأیید بصری. در بافت این رساله، این اصطلاح برای توصیف ماهیت عمیقاً بدنمند تعامل با آثار کُدَبی (به‌ویژه در واقعیت مجازی) به کار می‌رود. در این آثار، تجربۀ ادبی از یک کنش صرفاً شناختی فراتر رفته و به یک تجربۀ فیزیکی تبدیل می‌شود که در آن، تن و حس حرکتی کاربر بخشی جدایی‌ناپذیر از فرایند خواندن و معناسازی است.

شعر الگوریتمی

ژانری از ادبیات مولد که در آن، شعر نه توسط مؤلف، بلکه توسط یک مجموعه‌ی از پیش‌تعیین‌شده از قواعد، محدودیت‌ها، و رویه‌های صوری (الگوریتم) تولید می‌شود. در این رویکرد، کنش خلاقانه از خلق «محصول» نهایی به طراحی «فرایند» مولد منتقل می‌شود و ارزش زیبایی‌شناختی در ظرافت و هوشمندی خودِ «ماشین شعری» نهفته است.
تعامل
Interaction
در بافت کُدبیات، به کنش متقابل و دوطرفه میان کاربر و سیستم اطلاق می‌شود که در آن، ورودی‌های کاربر مستقیماً بر خروجی متن تأثیر می‌گذارد. این رساله، تعامل را یک گفت‌وگوی ساختارمند و اغلب نامتقارن تحلیل می‌کند که در آن، کاربر به‌عنوان یک «کنشگر» در یک «فضای امکانِ» از پیش‌طراحی‌شده عمل می‌کند.
ماشین ادبی
Literary Machine
استعاره‌ای محوری برای مفهوم‌پردازی آثار کُدَبی که آن‌ها را نه به‌عنوان متون ایستا، بلکه به‌مثابۀ سیستم‌های دینامیکی می‌بیند که برای تولید تجربه‌های ادبی طراحی شده‌اند. این مفهوم، تمرکز تحلیل را از محصول نهایی (متن) به فرایندها، قواعد، و الگوریتم‌های زیربنایی (ماشین) منتقل می‌کند و بر این پرسش تأکید دارد که «متن چگونه عمل می‌کند؟».
سوزن‌بانی روایت

استعاره‌ای برای توصیف نقش ساختاری کاربر در یک فرامتن. در این مدل، مؤلف مسیرهای بالقوه‌ی روایی (خطوط ریلی) را طراحی می‌کند، اما این کاربر است که در هر نقطه انشعاب، نقش «سوزن‌بان» را ایفا کرده و با انتخاب پیوند، مسیر واقعی روایت را تعیین می‌کند.
روایت چندشاخه
Multilinear Narrative
ساختار روایی که مشخصۀ اصلی آثار فرامتنی و تعاملی است و یک خط زمانی واحد را با شبکه‌ای از مسیرهای انشعابی جایگزین می‌کند. در این نوع روایت، انتخاب‌های کاربر در نقاط کلیدی، او را به شاخه‌های مختلفی از داستان هدایت می‌کند که می‌تواند به توالی‌های رویدادی و پایان‌بندی‌های متفاوتی منجر شود.
نقشۀ انشعابی روایت

ساختار زیربنایی و کلان یک روایت چندشاخه که تمام گره‌های روایی (بخش‌های متن) و پیوندهای ممکن میان آن‌ها را به تصویر می‌کشد. این نقشه، «فضای امکان» روایی را که توسط مؤلف طراحی شده، نمایندگی می‌کند و سفر کاربر در متن، درواقع پیمایش یک مسیر منحصربه‌فرد بر روی این نقشه است.
تن-ذهن
Mind-Body
اصطلاحی برای عبور از دوگانگی سنتی و دکارتی میان ذهن (به عنوان آگاهی محض) و بدن (به عنوان شیء فیزیکی). در چارچوب نظری این رساله، این مفهوم بر یکپارچگی جدایی‌ناپذیر فرhیندهای شناختی و تجربه‌های بدنمند تأکید دارد. «تن-ذهن» به سوژه‌ای اشاره می‌کند که تفکر و کنش آن، محصول تعامل دینامیک میان فرhیندهای ذهنی، تجربه‌های حسی، و بدن فناورانه‌ای‌ست که با ابزارها در هم آمیخته‌ست.
انگارۀ غیرمادی‌بودن متن

دیدگاه سنتی و غالباً ناخودآگاه در نقد ادبی که متن را یک ساختار کلامی انتزاعی و مستقل از کالبد فیزیکی‌اش (مانند کتاب یا کد) در نظر می‌گیرد. این انگاره، مادیت را یک حامل تصادفی و شفاف برای معنای «اصلی» متن می‌داند. این رساله با تمرکز بر «بدن ادبیات»، این انگاره را به‌عنوان محصول تاریخیِ سلطۀ فرهنگ چاپی نقد و رد می‌کند.
پایه‌ای‌ترین واحد مادی

در تحلیل تطبیقی سکوهای ادبی، این اصطلاح برای شناسایی و مقایسۀ بنیادین‌ترین عنصر فیزیکی که هر رسانه بر آن استوار است، به‌کار می‌رود. این واحد برای سکوی ادبیات شفاهی، نَفَس/صوت؛ برای سکوی ادبیات چاپی، جوهر/کاغذ؛ و برای سکوی کُدبیات، پیکسل/کد است. تفاوت ماهیت این واحدهای بنیادین (گذرا، پایدار، پویا) مستقیماً بر ماهیت هستی‌شناختی و زیبایی‌شناختی هر سنت ادبی تأثیر می‌گذارد.
توپوگرافی/مکان‌نگاریِ متنی

استعاره‌ای برای توصیف ساختار فضایی و غیرخطی یک اثر کُدَبی، به ویژه فرامتن. این مفهوم، تمرکز را از توالی خطی کلمات به شبکۀ چندبعدیِ گره‌ها و پیوندها منتقل می‌کند. در این دیدگاه، متن مانند یک نقشه یا یک فضا در نظر گرفته می‌شود که کاربر باید با کنش‌های خود (ناوبری) آن را پیمایش کرده و «مکان‌نگاری» کند.
لکسیا
Lexia
واحد بنیادین متن در یک ساختار فرامتنی. لکسیا به یک قطعۀ مجزا از محتوا (شامل متن، تصویر، یا صدا) اطلاق می‌شود که از طریق پیوندهای الکترونیکی به لکسیاهای دیگر متصل است. خواننده با حرکت از یک لکسیا به لکسیای دیگر، مسیر روایی خود را در دلِ هزارتوی متن می‌سازد.
گفت‌وگوی سکوهای ادبی

چارچوبی نظری برای تحلیل رابطۀ دینامیک میان سکوهای مختلف ادبی (مانند حنجره، کاغذ، و پیکسل) در طول تاریخ. بر اساس این دیدگاه، سکوهای جدید، سکوهای قدیمی را حذف نمی‌کنند، بلکه با آن‌ها وارد یک «گفت‌وگو»ی دائمی می‌شوند؛ از آن‌ها وام می‌گیرند، آن‌ها را بازتعریف می‌کنند، و در این فرایند، خود نیز هویتشان را شکل می‌دهند.
پرپلکسیا
Perplexia
عنوان یک اثر کُدَبی شاخص (اثر تالان مموت) که در این رساله به‌عنوان نمونه‌ای از رابط کاربری «مات» و «بلاغت رویه‌ای» تحلیل می‌شود. این اثر به‌طور عامدانه با ایجاد موانع شناختی و عملیاتی، تجربۀ روان و شفاف خواندن را مختل کرده و کاربر را دچار سرگشتگی (Perplexity) می‌کند تا خودِ فرایند تعامل و ماهیت فناورانۀ رسانه را به موضوع اصلی تجربۀ ادبی تبدیل کند.
فقدانِ پیشینی

یک ویژگی هستی‌شناختی بنیادین که متن الکترونیک را از متن چاپی متمایز می‌کند. برخلاف یک کتاب که به‌عنوان یک شیء کامل و تمام‌شده «پیش» از خوانده‌شدن وجود دارد، متن الکترونیک فاقد این وجودِ «پیشینی» است. این متن، یک پتانسیل نهفته در کد است که تنها در لحظۀ اجرا و تعامل به یک «رخداد» بالفعل تبدیل می‌شود.

واگرایی رسانه‌ها

در نظریۀ «میانجی‌گری»، به فرایندی اطلاق می‌شود که در آن، رسانه‌های مختلف در زیست‌بوم دیجیتال، به جای یکسان‌شدن، بر ویژگی‌های منحصربه‌فرد خود تأکید کرده و مسیرهای متفاوتی را برای تکامل در پیش می‌گیرند. این مفهوم نشان می‌دهد که علی‌رغم هم‌گرایی فناورانه، هر رسانه برای بقا و تمایز، بر قابلیت‌های خاص خود تمرکز می‌کند.
هم‌گرایی رسانه‌ها

فرایندی در زیست‌بوم دیجیتال که در آن، رسانه‌هایی که پیش از این مجزا بودند (مانند متن، تصویر، و صدا) به لطف یک بستر فناورانۀ مشترک (کد باینری) قادر به ادغام و ترکیب با یکدیگر می‌شوند. این هم‌گرایی، زمینه‌ساز ظهور آثار چندرسانه‌ای و چندوجهی در کدبیات است.
ماشین‌های شعر کاغذی

اصطلاحی برای توصیف آثار ادبیات مولدِ پیشادیجیتال که از ساختارهای فیزیکی و مکانیکی کاغذ برای تولید الگوریتمیک شعر استفاده می‌کنند. این آثار، مانند «صد هزار میلیارد شعر» اثر رمون کنو، با استفاده از تکنیک‌های ترکیبی (مانند برش صفحات)، یک سیستم قاعده‌مند برای خلق تعداد بسیار زیادی شعر ایجاد می‌کنند و به‌عنوان نیاکان کاغذیِ ادبیات مولد دیجیتال به شمار می‌روند.
کاروان کلمات | زمین‌ساقۀ کلمات	
دو استعارۀ متضاد برای توصیف ساختار متن. «کاروان کلمات» به ساختار خطی، متوالی و سلسله‌مراتبیِ متن چاپی اشاره دارد که دارای آغاز و پایانی مشخص است. در مقابل، «زمین‌ساقۀ کلمات» (برگرفته از دلوز و گاتاری) به ساختار شبکه‌ای، غیرخطی و غیرسلسله‌مراتبیِ فرامتن اطلاق می‌شود که در آن، هر نقطه‌ای می‌تواند به هر نقطۀ دیگری متصل شود و فاقد یک مرکز یا مسیر واحد است.
بن‌بست روایی

مفهومی مرتبط با تجربۀ «آپوری» در ادبیات سخت‌پیما. بن‌بست روایی به وضعیتی اطلاق می‌شود که در آن، کاربر در یک نقطۀ انشعابی یا یک حلقۀ تکراری در ساختار متن گرفتار شده و قادر به پیش‌روی در روایت نیست. این بن‌بست، یک عنصر ساختاری و بخشی از چالش بازیوارانۀ اثر است که حس «کلافگی متنی» را ایجاد کرده و کاربر را به یافتن راه‌حل وادار می‌کند.
راهبری معنا

نقش جدید مؤلف در کار با ماشین‌های مولد (مانند مدل‌های زبانی بزرگ) که در آن، کنش خلاقانه دیگر نوشتن مستقیم متن نیست، بلکه هدایت و راهبری فرایند آفرینش ماشین است. مؤلف با استفاده از ابزارهایی چون «مهندسی بافتار» و تنظیم «دما»، به جای دیکته‌کردن متن، مسیر خلاقیت ماشین را «راهبری» می‌کند تا به خروجی مطلوب دست یابد.
ادبیات سخت‌پیما
Ergodic Literature
اصطلاح کلیدی اسپین آرست برای توصیف آثاری که برای پیمایش، نیازمند «تلاش غیربدیهی» از سوی کاربر هستند. این تلاش، فراتر از کنش صرفاً تفسیری (مانند خواندن) بوده و شامل کنش‌های فیزیکی و ساختاری (مانند کلیک‌کردن، تایپ‌کردن، یا حل معما) است. در این نوع ادبیات، کاربر از یک خوانندۀ منفعل به یک «کنشگر» فعال تبدیل می‌شود که در به‌فعلیت‌رساندن متن مشارکت می‌کند.
کتابخانه
Library
در بافت فنی و مفهومی این رساله، این اصطلاح دو معنای کلیدی دارد: ۱. در برنامه‌نویسی، به مجموعه‌ای از کدها و توابع از پیش‌نوشته‌شده اطلاق می‌شود که برای انجام وظایف خاصی به کار می‌روند و معماری فنی اثر را شکل می‌ده دهند. ۲. در چارچوب هوش مصنوعی (به‌ویژه در سازوکار RAG)، به مخزن دانش سازمان‌یافته‌ای اطلاق می‌شود که ماشین مولد برای یافتن اطلاعات مستند و تولید پاسخ‌های زمینه‌مند، به آن مراجعه می‌کند.
ماشین قاعده‌بنیاد
Rule-based Machine
اولین منزل‌گاه از آفرینش رایانشی که در آن، ماشین بر اساس یک منطق صریح و از پیش‌نوشته‌شده توسط مؤلف-برنامه‌نویس عمل می‌کند. در این مدل، ماشین یک مجری بی‌نقص برای «اجرا»ی یک ساختار ثابت است، نه «خلق» یک ساختار نو.
ماشین مولد
Generative Machine
منزل‌گاه دوم و سوم از آفرینش رایانشی (یادگیری ماشین و یادگیری عمیق) که دیگر صرفاً از قواعد صریح پیروی نمی‌کند، بلکه توانایی «یادگیری» از داده‌های آموزشی و تولید خروجی‌های نوآورانه، بدیع و پیش‌بینی‌ناپذیر را دارد. این ماشین از جایگاه یک تحلیل‌گر به یک هم‌آفرین مولد ارتقاء یافته‌ست.
جعبه سیاه
Black Box
تعبیری برای توصیف ماشین‌های مبتنی‌بر یادگیری عمیق که به جای پیروی از قواعد صریح، بر اساس یک مدل احتمالی به تولید متن جدید می‌پردازند. عملکرد درونی این سیستم به طور کامل قابل درک نیست.
بحران بازنمایی
Crisis of Representation
چالش ماشین‌های مولد که به دلیل فقدان تجربۀ زیسته و بدنمند، درک آن‌ها از جهان نه بر اساس ارجاع به یک واقعیت بیرونی، بلکه بر اساس الگوهای آماری در متون استوار است. این بحران به «گسست ارجاعی» و «هذیان‌گویی» منجر می‌شود.
هذیان‌گویی
Hallucination
یکی از خطرات اصلی ماشین‌های مولد؛ به معنای تولید متنی که به ظاهر معقول و منسجم است، اما در واقع فاقد هرگونه لنگر ارجاعی به یک واقعیت بیرونی بوده و اطلاعات نادرست ارائه می‌دهد.
گسست ارجاعی
Referential Rupture
مفهومی کلیدی در «بحران بازنمایی» که به قطع ارتباط میان کلمات تولید شده توسط ماشین و ارجاع آن‌ها به یک تجربۀ واقعی و بدنمند در جهان اشاره دارد. ماشین، کلمات را نه از طریق تجربه، بلکه از طریق روابط آماری می‌آموزد.
ساخت بازیابی-افزوده (سبا)
Retrieval-Augmented Generation (RAG)
یک سازوکار فنی برای مهار خلاقیت ماشین و معتبرسازی گفته‌های آن. در این فرایند، مدل پیش از تولید پاسخ، یک جست‌وجوی هدفمند در یک مخزن دانش مشخص (مانند آثار یک شاعر) انجام داده و با استفاده از اطلاعات بازیابی‌شده به عنوان «بافتار»، پاسخ خود را تولید می‌کند.
بینامتنیت زنده
Live Intertextuality
پیامد ادبیِ سازوکار RAG؛ برخلاف بینامتنیت سنتی که توسط مؤلف در متن جاگذاری می‌شود، در این حالت، روایت در لحظۀ اجرا و بر اساس تعامل با کاربر، به اسناد بیرونی گره می‌خورد و اثر ادبی را به یک ارگانیسم زنده و در حال گفت‌وگو با کتابخانۀ خود تبدیل می‌کند.
موقعیت‌مندی
Situatedness
پیامد دیگر سازوکار RAG که به اثر ادبی، بسته به زمینه تعامل (مانند مکان، زمان یا هویت مخاطب)، یک ویژگی منحصربه‌فرد و وابسته به موقعیت می‌بخشد.
دما
Temperature
یک پارامتر کلیدی در مدل‌های زبانی مولد برای تنظیم خلاقیت. «دما» میزان تصادفی‌بودن و پیش‌بینی‌ناپذیری در انتخاب واژگان را کنترل می‌کند؛ دمای پایین به متنی منسجم و پایدار و دمای بالا به «جهش‌های خلاق» و «گسیخت شیرازه» منجر می‌شود.

جهش‌های خلاق
Creative Leaps
نتیجۀ تنظیم «دما» بر روی مقادیر بالا؛ وضعیتی که در آن ماشین از انتخاب‌های متداول فراتر رفته و مسیرهای زبانی کم‌ترپیموده‌شده را می‌آزماید و به خلق استعاره‌های نو و ترکیبات بدیع منجر می‌شود.
گسیخت شیرازه
Coherence Breakdown
خطر ناشی از تنظیم «دما» بر روی مقادیر بالا؛ وضعیتی که در آن متن از مسیر منطقی خود خارج شده، خط تسبیح روایی را از هم می‌گسلد و در نهایت به یک تصادف و تصادم بی‌معنا بدل می‌گردد.
هم‌کوک‌سازی
Fine-tuning
یکی از ابزارهای هدایت و کنترل ماشین مولد؛ فرایندی شبیه به مربی‌گری یک بازیگر که در آن، مؤلف یک پیکرۀ متنی بزرگ و هدفمند را به مدل ارائه می‌دهد تا مدل با «تمرین» بر روی آن، سبک و صدای آن را درونی کرده و به بخشی از «شخصیت» خود تبدیل کند.
بیش‌همسان‌سازی/بیش‌برازش
Overfitting
خطر ناشی از فرایند «هم‌کوک‌سازی»؛ وضعیتی که در آن مدل به جای ایفای یک نقش مستقل، به یک مقلد صرف و بی‌روح از داده‌های آموزشی تبدیل می‌شود.
یادگیری از اندک‌نمونه
Few-shot Learning
ابزاری برای هدایت لحظه‌ای ماشین مولد؛ تکنیکی شبیه به کارگردانیِ در لحظه که در آن، مؤلف تنها چند نمونۀ کوتاه و گویا از سبک مورد نظر را درست پیش از درخواست اصلی خود در اختیار مدل قرار می‌دهد تا مدل، الگو را به‌سرعت درک کرده و خروجی را بر اساس آن تولید کند.
مهندسی بافتار
Context Engineering
هنر طراحی هوشمندانۀ «نظرگاه» مدل در لحظۀ آفرینش. این فرایند که نقشی فراتر از مربی‌گری یا کارگردانی دارد، مؤلف را به یک «معمار اجرا» تبدیل می‌کند که با چینش ماهرانۀ عناصر مختلف (قواعد جهان متن، کارت‌های سبک، مثال‌های لحظه‌ای و...)، ماشین را به سمت تولید خروجی مطلوب هدایت می‌کند.
داده‌بان
Data Curator
نقش جدید مؤلف در منزل‌گاه «یادگیری ماشین»؛ فردی که کنش اصلی او دیگر طراحی مستقیم قواعد نیست، بلکه انتخاب، جمع‌آوری، پالایش و مهندسی ویژگی‌های داده‌هایی‌ست که ماشین باید از آن‌ها بیاموزد.
رخداد احتمال‌بنیان
Probabilistic Event
توصیف ماهیت متن در منزل‌گاه «یادگیری ماشین». متن دیگر نتیجۀ یک محاسبۀ قطعی و قاعده‌بنیان نیست، بلکه یک «پاسخ آماری» است که از دل تحلیل الگوها در یک پیکرۀ عظیم متنی استخراج شده و لزوماً بازتولیدپذیر نیست.
خالق زیست‌بوم معنا
Creator of the Semantic Ecosystem
نقش جدید و استعلایی مؤلف در منزل‌گاه «یادگیری عمیق». در این جایگاه، عاملیت و خلاقیت او دیگر در نوشتن مستقیم متن یا حتی مهندسی داده‌ها خلاصه نمی‌شود، بلکه در خلق و هدایت غیرمستقیم یک عامل مولد (ماشین) از طریق سازوکارهای کنترلی پیچیده متبلور می‌گردد.
گره در حلقۀ بازخورد
Node in the Feedback Loop
نقش جدید خواننده در منزل‌گاه «یادگیری عمیق». او دیگر صرفاً یک محرک سیستم یا یک انتخاب‌گر نیست، بلکه به یک گرۀ مولد تبدیل می‌شود که کنش‌هایش (درخواست‌ها و پرسش‌ها) مستقیماً در تولید و شکل‌دهی به خودِ متن دخالت دارند و مرز میان خواندن و نوشتن را کمرنگ می‌کنند.
یادگیری ماشین
Machine Learning
شاخه‌ای از هوش مصنوعی که به جای برنامه‌نویسی صریح مبتنی‌بر قواعد، بر الگوریتم‌هایی تمرکز دارد که به ماشین توانایی «یادگیری» از داده‌ها را می‌دهند. این الگوریتم‌ها با تحلیل حجم وسیعی از داده‌ها، الگوها و روابط پنهان را کشف کرده و بر اساس آن، یک «مدل» برای پیش‌بینی یا تصمیم‌گیری در مورد داده‌های جدید می‌سازند. در این رساله، یادگیری ماشین به‌عنوان منزل‌گاه دوم آفرینش رایانشی تحلیل می‌شود. در این پارادایم، نقش مؤلف از یک «معمار سیستم» که قواعد را کدنویسی می‌کند، به یک «داده‌بان» تغییر می‌کند که وظیفه‌اش تهیۀ داده‌های آموزشی برای ماشین است. متن نیز از یک «رخداد قاعده‌بنیان» به یک «رخداد احتمال‌بنیان» تبدیل می‌شود.

یادگیری عمیق
Deep Learning
زیرشاخۀ پیشرفته‌ای از یادگیری ماشین که از شبکه‌های عصبی مصنوعی با لایه‌های متعدد (عمیق) برای مدل‌سازی و درک الگوهای بسیار پیچیده و انتزاعی در داده‌ها استفاده می‌کند. یادگیری عمیق به‌ویژه در کار با حجم‌های عظیم داده‌های بدون ساختار (مانند متن و تصویر) قدرتمند است و پایۀ اصلی مدل‌های زبانی بزرگ (LLMs) مدرن را تشکیل می‌دهد. این مفهوم، اساس منزل‌گاه سوم آفرینش رایانشی را در این رساله تشکیل می‌دهد. در این منزل‌گاه، ماشین از یک تحلیل‌گر الگو فراتر رفته و به یک «هم‌آفرین مولد» تبدیل می‌شود. نقش مؤلف به «خالق زیست‌بوم معنا» ارتقا می‌یابد و متن به یک «رخداد احتمال‌بنیان مولد» بدل می‌گردد که در آن، خلاقیت و بداهه‌پردازی ماشین نقشی محوری ایفا می‌کند.
برنامه‌نویسی قاعده‌بنیاد
Rule-based Programming
شیوۀ سنتی ساخت برنامه که در آن، تمام منطق، قواعد و امکانات یک اثر به‌صورت صریح و از پیش‌تعیین‌شده توسط مؤلف/برنامه‌نویس کدنویسی می‌شود. در این پارادایم، ماشین یک مجری بی‌نقص و منفعل است که خلاقیتی از خود ندارد و تنها به اجرای دستورالعمل‌های تعریف‌شده می‌پردازد. این مفهوم، اساس منزل‌گاه اول آفرینش رایانشی را در این رساله تشکیل می‌دهد و در تقابل با رویکردهای مبتنی‌بر «یادگیری ماشین» و «یادگیری عمیق» قرار می‌گیرد. خروجی این رویکرد یک «رخداد قاعده‌بنیان» است و آثار کلاسیک فرامتنی نمونه‌های برجستۀ آن به‌شمار می‌روند.






 
نمایه
 
ا
ابرمتن · 6, 7, 40, 143, 147, 196, 204, 207, 208
اثر بالدوین · 19, 196
ادبیات الکترونیک · 1, 2, 3, 4, 7, 8, 9, 10, 11, 12, 14, 102, 106, 110, 112, 113, 114, 115, 116, 130, 132, 143, 155, 196, 197, 198, 202, 205, 211, 226
ادبیات چندرسانه‌ای · 4, 125, 196
ادبیات دیجیتال · 5, 84, 196
ادبیات سخت‌پیما · 3, 30, 61, 62, 74, 90, 110, 113, 120, 143, 173, 214
ادبیات مولد · 4, 117, 121, 149, 196, 197, 198, 199, 201, 203, 207, 212, 214
استعارۀ مادی · 59, 60, 61, 79, 196, 201
اصطکاک رویه‌ای · 80, 166, 196, 201
الگوریتم‌های کاغذی · 3, 40, 148, 175, 197, 206
امر ادبی · 4, 2, 3, 12, 22, 25, 44, 45, 47, 50, 54, 60, 91, 95, 111, 112, 113, 139, 143, 144, 156, 162, 173, 196, 212
انسان ابزارساز · 196
انسانِ چاپی · 22, 210
انقضاء کد · 197
انقضاءپذیری فناورانه · 4, 99, 101, 106, 155, 174, 175, 195, 196, 211
انگارۀ غیرمادی‌بودن متن · 213
اولیپو · 38, 93, 197
ای چینگ · 62, 65, 197
آ
آپوری · 68, 69, 120, 122, 196, 197, 206, 214
آگونیستی · 72, 73, 75, 173, 196, 201
آن‌گاه‌آن · 69, 122, 197
ب
بازسیم‌کشی · 21, 32, 197
بازواسطه‌گری · 51, 52, 53, 80, 197, 198, 199, 207
بازی‌و‌ارسازی · 5, 6, 197
بازی‌وارگی · 3, 66, 69, 70, 71, 72, 73, 75, 87, 95, 122, 173, 176, 197, 207
باستان‌شناسی رسانه · 102, 106, 197
بایگانی‌گریزی · 98, 174, 197
بحران بازنمایی · 4, 118, 135, 215
بدن ادبیات · 98, 212, 213
بدن بسط‌یافته · 197
بدنِ شکننده · 4, 9, 98, 174, 175, 197
بدن فناورانه · 31, 32, 33, 34, 68, 132, 173, 176, 197
بدن‌مندی · 3, 31, 32, 42, 198, 201, 211, 212
برج زبان‌ها · 56, 168, 198, 202
بُرِش‌چسبانی · 198
برگشت‌پذیری · 3, 85, 87, 88, 121, 124, 198
برگشت‌ناپذیری · 87, 88, 119, 167, 198
برنامه‌نویسنده · 96, 134, 139, 140, 142, 160, 194, 209
برنامه‌نویسی قاعده‌بنیاد · 5, 140, 142, 217
برون‌سپاری حافظه · 20, 198, 211
بلاغت رویه‌ای · 92, 198, 205, 211, 214
بلاغتِ ریتم · 3, 85, 198
بن‌بست روایی · 214
بنلادمتن · 3, 49, 57, 58, 59, 61, 62, 96, 100, 101, 150, 157, 162, 163, 167, 173, 194, 198, 201, 205, 206
بومیِ دیجیتال · 148, 198
بیت‌های بدون اسید · 107, 198
بینامتنیت زنده · 136, 215
بی‌واسطگی · 51, 52, 53, 80, 198
پ
پارادوکس مادیت دیجیتال · 4, 99, 199
پایگاه داده · 118, 119, 211
پایه‌ای‌ترین واحد مادی · 49, 213
پرپلکسیا · 213
پرواسطگی · 51, 52, 80, 199
پروتز رسانه · 212
پساانسان‌گرایی انتقادی · 4, 199
پساچاپ · 24, 103, 199
پوسیدگی بیت · 101, 104, 199
پیکربندی · 3, 68, 97, 98, 115, 116, 140, 144, 174, 209
ت
تابع · 85, 116, 128, 184, 190, 192, 210, 211
تبر سنگی · 19, 210
تجربۀ کاربری · 113, 150, 151, 181, 211
تحلیل رسانه-ویژه · 43, 45, 199
تعامل · 3, 4, 6, 18, 19, 21, 25, 29, 30, 31, 33, 35, 36, 41, 42, 43, 44, 45, 50, 52, 54, 56, 58, 59, 60, 61, 66, 69, 70, 71, 73, 74, 80, 83, 84, 88, 89, 91, 96, 97, 98, 104, 105, 109, 110, 113, 119, 121, 125, 126, 127, 128, 129, 131, 132, 133, 136, 140, 144, 149, 156, 157, 160, 170, 173, 174, 180, 181, 183, 187, 194, 196, 197, 200, 201, 203, 204, 206, 207, 208, 209, 210, 211, 212, 213, 214, 215
تعاملی · 4, 15, 40, 49, 50, 70, 73, 82, 102, 110, 112, 113, 114, 115, 116, 122, 123, 132, 143, 144, 147, 150, 156, 163, 166, 170, 174, 180, 181, 183, 187, 188, 194, 198, 199, 209, 210, 211, 212, 213
تغییرات اپی‌ژنتیک · 19, 199
تکنوزایی · 2, 9, 17, 18, 20, 21, 173, 196, 199, 200, 206, 210
تکنومتن · 29, 43, 199
تَکینگی · 117, 199
تماشاگر · 4, 66, 97, 126, 130, 140, 199
تن-ذهن · 44, 49, 170, 213
هم‌کوک‌سازی · 4, 138, 139, 216
توجه برفراز · 21, 91, 127, 200
توجه عمیق · 21, 200
تئاتر دکارتی · 26, 200
ج
جَسَدِ نَفیس · 200
جعبه سیاه · 135, 215
جوهر دیجیتال · 3, 55, 56, 57, 200, 202
جهان-بازی · 4, 5, 66, 69, 122, 123, 124, 125, 144, 156, 157, 158, 159, 161, 162, 163, 168, 175, 196, 200
جهش‌های خلاق · 137, 215
چ
چندرسانگی · 3, 88, 89, 91, 113, 119, 121, 124, 125, 126, 127, 129, 133, 161, 167, 168, 174, 200, 203, 209
چیدمان‌های تعاملی · 132, 200
ح
حلقۀ بازگشتی · 18, 199, 200
خ
خالق زیست‌بوم معنا · 142, 216, 217
خلاء اصطلاحی · 200
خودِ فناورانه · 33, 200
خودپندارۀ استعلایی · 18, 210
تن‌آگاهی · 33, 212
د
داده‌بان · 5, 141, 142, 216
داستان تعاملی · 4, 33, 70, 87, 94, 122, 123, 124, 156, 163, 177, 200, 204
داستان فرامتنی · 4, 5, 32, 39, 40, 120, 121, 122, 132, 148, 154, 200
درون‌بودگی · 118, 201
دسیسه · 3, 75, 76, 78, 94, 96, 160, 201, 206
دسیسه‌دیده · 72, 201, 208
دسیسه‌گر · 72, 94, 196, 201
دما · 4, 137, 138, 142, 144, 214, 215, 216
دورگه · 128, 149, 201, 205
دوگانگی مادی · 3, 57, 58, 201, 202
ر
رابط کاربری · 3, 4, 15, 25, 27, 35, 49, 59, 60, 61, 68, 78, 79, 80, 81, 82, 105, 118, 121, 122, 124, 126, 129, 131, 132, 133, 150, 157, 161, 166, 171, 174, 176, 182, 196, 200, 201, 202, 210, 214
رابط کاربری شفاف · 80, 150, 201
رابط کاربری مات · 80, 201
راهبری معنا · 138, 214
رخداد · 2, 3, 30, 35, 49, 61, 96, 133, 141, 142, 143, 173, 201, 208, 214, 216, 217
رخداد احتمال‌بنیان · 141, 142, 143, 216, 217
رژیم محاسبات · 43, 201
رسانۀ ادبی · 212
روایت جمعی · 127, 129, 201, 208, 209
روایت چندشاخه · 213
روایت‌پرداز · 201, 205
روایت‌نَوَرد · 202, 205
روایت‌های مکان‌مند · 4, 130, 176, 202
ز
زبان‌های برنامه‌نویسی · 3, 55, 56, 128, 200, 202, 209
زبان‌های شیءگرا · 198, 202
زیبایی‌شناسی رویه‌ای · 91, 94, 202
زیبایی‌شناسیِ محاسباتی · 202
زیست‌بوم ادبی · 17, 209, 212
زیست‌بوم دیجیتال · 43, 109, 202, 211, 214
ژ
ژرف‌کاوی متن رایانشی · 3, 53, 202
س
ساخت بازیابی-افزوده · 4, 135, 139, 215
سایبرمتن · 3, 4, 17, 38, 61, 62, 63, 64, 65, 66, 67, 68, 69, 70, 71, 73, 75, 77, 78, 79, 82, 85, 87, 95, 96, 97, 98, 99, 103, 104, 110, 139, 143, 160, 197, 198, 200, 201, 202, 203, 204, 205, 206, 207, 208
سِروِر · 211
سکو · 2, 3, 45, 47, 49, 50, 51, 103, 202, 212
سکوی ادبی · 17, 212
سکوی پیکسل · 44, 45, 49, 50, 202, 206, 212
سکوی حنجره · 9, 44, 45, 47, 50, 60, 202, 206, 212
سکوی کاغذ · 44, 47, 48, 149, 202, 206, 212
سواد رویه‌ای · 59, 202
سوزن‌بانی روایت · 213
سیستم‌های اجرایی · 4, 210
ش
شخصیت یکپارچه · 3, 76, 173, 203
شعر الگوریتمی · 34, 212
شعر ترکیبی · 4, 38, 117, 203
شعر جنبشی · 4, 5, 36, 39, 86, 102, 125, 126, 132, 179, 180, 198, 203, 205, 206
شعر دیجیتال · 5, 203
شعر کانکریت · 39, 125, 203
شگردهای مبتنی‌بر زیرساخت رویه‌ای · 3, 92, 94, 117, 129, 150, 162, 180, 194, 203
شناخت توزیع‌شده · 2, 25, 26, 162, 200, 203, 204
شَوَند · 210
ص
صیرورت بی‌پایان · 77, 173, 203
ظ
ظهور · 4, 5, 9, 22, 34, 35, 36, 43, 44, 48, 49, 50, 73, 74, 86, 93, 106, 110, 113, 117, 118, 120, 122, 123, 125, 126, 127, 129, 133, 135, 142, 144, 147, 174, 177, 188, 200, 203, 207, 214
ع
عاملیتِ تألیف · 2, 34, 203
عاملیت توزیع‌شده · 2, 28, 34, 200, 203
عصای مرد کور · 26, 204
عفونت کد · 211
علیت متقابل مستمر · 19, 204
غ
غوطه‌وری · 73, 80, 113, 114, 161, 166, 170, 182, 196, 199, 201, 204, 211
غول فرخنده · 109, 204
غیرخطی‌بودن · 3, 63, 65, 115, 120, 204
ف
فرامتن‌های چاپی · 3, 40, 147, 148, 204
فرایند اجرایی · 4, 9, 56, 204
فرم‌های بازی‌وار · 4, 122, 204
فسیل دیجیتال · 155, 204
فضای امکان · 29, 70, 71, 74, 98, 140, 202, 206, 208, 209, 211, 212, 213
فضای داده‌ای · 50, 67, 204
فقدانِ پیشینی · 54, 214
فلارف · 128, 204, 208
فنون یادافزا · 46, 204
فوتوریسم · 39, 125, 204
ق
قطبِ انسانیِ هم‌بسته · 211
قلمرو روایی · 202, 205
قمارباز · 66, 205
ک
کارْ کاغذ است · 211
کاربر · 3, 6, 4, 15, 29, 30, 33, 34, 35, 36, 49, 50, 53, 54, 56, 58, 59, 60, 61, 62, 63, 64, 65, 66, 67, 68, 69, 70, 71, 72, 73, 74, 75, 76, 77, 78, 79, 80, 81, 82, 83, 84, 85, 86, 87, 88, 90, 91, 93, 94, 96, 97, 98, 104, 105, 114, 119, 120, 121, 122, 123, 124,125, 126, 127, 129, 130, 131, 132, 133, 134, 136, 138, 140, 148, 150, 152, 153, 154, 155, 168, 169, 170, 171, 173, 175, 180, 181, 182, 183, 184, 185, 186, 187, 190, 193, 194, 196, 197, 198, 199, 200, 201, 202, 203, 204, 205, 206, 207, 208, 209, 210, 211, 212, 213, 214, 215
کارکرد کاوشگرانه · 68, 205
کاروان کلمات · 67, 214
کتابخانه · 183, 214
کُدانتقالی · 15, 180, 183, 205
کُدَبی · 2, 5, 10, 12, 15, 16, 25, 27, 30, 33, 34, 35, 55, 58, 60, 81, 88, 91, 92, 93, 95, 96, 99, 100, 103, 104, 112, 113, 114, 115, 117, 127, 134, 146, 147, 149, 151, 154, 156, 159, 160, 162, 163, 164, 165, 168, 173, 174, 175, 176, 177, 180, 181, 194, 195, 208, 209, 210, 211, 212, 213, 214
کُدَبیات · 2, 4, 10, 11, 17, 18, 22, 25, 27, 29, 32, 33, 34, 36, 37, 38, 39, 41, 44, 45, 53, 54, 57, 58, 60, 61, 70, 79, 82, 84, 85, 88, 89, 92, 100, 101, 102, 103, 104, 105, 106, 107, 108, 109, 110, 111, 112, 113, 114, 115, 116, 120, 126, 132, 133, 143, 144, 147,168, 173, 174, 175, 177, 194, 205, 210
کُدَبیات‌شناس · 25, 27, 35, 93, 94, 205
کُدبیّت · 13, 205
کُدْکار · 128, 201, 205
کُدکاوی · 205
کدکس · 49, 205
کدوارگی · 111, 205
کشمکش معرفت‌شناختی · 63, 205
کلافگی متنی · 69, 206, 214
کلام‌سالاری · 89, 209
کنش سخت‌پیمایی · 4, 203, 206
کنش فراذهنی · 206
گ
گره در حلقۀ بازخورد · 143, 216
گزارش وقایع سخت‌پیمایی · 76, 206
گسست ارجاعی · 135, 215
گسیخت شیرازه · 137, 215, 216
گفت‌وگوی سکوهای ادبی · 213
ل
لادمتن · 3, 57, 58, 59, 61, 65, 78, 93, 96, 100, 101, 173, 194, 201, 206
لتریسم · 39, 125, 206
لکسیا · 213
م
مادیت اجرایی · 3, 45, 54, 59, 61, 63, 65, 78, 125, 144, 194, 206
مادیت پایدار · 3, 47, 173, 202, 206
مادیت پویا · 3, 49, 173, 202, 206
مادیت رسانه‌ای · 3, 4, 9, 42, 60, 79, 109, 206
مادیت گذرا · 3, 45, 47, 202, 206
مارپیچ صعودی بازگشتی · 19, 206
ماشین ادبی · 144, 212
ماشین قاعده‌بنیاد · 4, 134, 215
ماشین متنی · 3, 60, 61, 63, 64, 65, 66, 68, 69, 87, 92, 93, 119, 170, 196, 207, 210
ماشین مولد · 4, 134, 135, 142, 215, 216
ماشین‌های شعر کاغذی · 65, 214
ماشین‌های نوشتن · 207
متن خواندنی · 73, 207
مداخله · 29, 66, 74, 75, 200, 206, 207
مدار سایبرنتیک · 41, 44, 60, 61, 98, 140, 170, 207
مدل‌های زبانی بزرگ · 118, 120, 123, 129, 132, 133, 135, 142, 144, 177, 207, 214, 217
معماری روایی · 3, 82, 83, 154, 163, 165, 207
مفسر متنی · 94, 122, 199
مکان‌نگاریِ · 69, 213
منطق بازی‌وارانه · 71, 207
منطقۀ تبادل · 88, 209
موتور بازی · 29, 207
موقعیت‌مندی · 136, 215
مهندس پرسش · 118, 119, 207
مهندسی بافتار · 4, 139, 214, 216
میانجی‌گری · 3, 44, 50, 51, 52, 53, 56, 58, 207, 214
ن
ناآگاه شناختی · 23, 72, 207
ناآگاه فناورانه · 72, 208
ناوبری · 3, 26, 30, 32, 33, 61, 63, 66, 67, 68, 69, 77, 82, 95, 120, 121, 171, 202, 204, 208, 213
ناهمخوانی · 89, 208
نشانگر لرزان · 97, 208
نشان‌گرهای بدنی · 23, 210
نقشه‌برداری شناختی · 82, 83, 121, 208
نقشۀ انشعابی روایت · 213
نوشتار بداهۀ شبکه‌ای · 128, 208
نوشتار شبکه‌ای · 4, 127, 129, 144, 147, 176, 200, 201, 205, 208
نویسا · 40, 73, 147, 207
نیمه‌جبری · 116, 208, 209
و
واحد شناسا · 22, 210
واگرایی رسانه‌ها · 214
ویکی‌رمان · 129, 209
ه
هذیان‌گویی · 135, 136, 215
هزارتو · 41, 83, 96, 120, 121, 122, 125, 154, 175, 202, 208
هم‌آفریننده · 29, 66, 208
هم‌بسته · 4, 22, 28, 31, 35, 104, 105, 173, 203, 204, 208, 210
هم‌بستۀ شناختی · 2, 9, 22, 23, 24, 25, 27, 28, 30, 35, 98, 104, 127, 133, 134, 144, 170, 173, 201, 208, 210, 211
هم‌بستۀ عینی · 76, 80, 82, 83, 86, 90, 121, 149, 161, 162, 166, 203, 208, 209
بیش‌همسان‌سازی · 138, 216
هم‌گرایی رسانه‌ها · 214
هم‌نوایی · 89, 125, 126, 167, 209
هویت ترمینالی · 81, 209
ی
یادگیری از اندک‌نمونه · 4, 139, 216
یادگیری عمیق · 5, 133, 135, 140, 142, 144, 153, 215, 216, 217
یادگیری ماشین · 5, 74, 134, 140, 144, 215, 216, 217
 

 
کتاب‌نامه
* کتاب و مقالۀ انگلیسی
-	Aarseth, Espen j. (1997). Cybertext: Perspectives on Ergodic Literature. Maryland: University of Johns Hopkins.
-	Ambrose S. H. (2001). “Paleolithic technology and human evolution”. Science (New York, N.Y.), 291(5509), 1748–1753. (https://doi.org/10.1126/science.1059487).
-	Bateson, G. (1972). Steps to an Ecology of Mind: Collected Essays in Anthropology, Psychiatry, Evolution, and Epistemology. Chicago, IL: University of Chicago Press.
-	Bogost, I. (2007). Persuasive games: the expressive power of videogames. Cambridge: MIT Press.
-	Bolter, J. D., & Grusin, R. A. (2000). Remediation: understanding new media (1st MIT Press Paperback edition). Cambridge: MIT Press.
-	Cayley, J. (2007). “Screen Writing: A Practice‐based, EuroRelative Introduction to Electronic Literature and Poetics”. Third Text, 21(5), 603–609. (https://doi.org/10.1080/09528820701599743).
-	Galloway, A. R. (2004). Protocol: How control exists after decentralization. Cambridge: MIT Press.
-	Hayles, N. Katherine. (1999). How we became posthuman: virtual bodies in cybernetics, literature, and informatics. Chicago: University of Chicago Press.
-	Hayles, N. Katherine. (2002). Writing machines. Cambridge: MIT.
-	Hayles, N. Katherine. (2005). My mother was a computer: digital subjects and literary texts. Chicago: University of Chicago.
-	Hayles, N. Katherine. (2008). Electronic Literature: New Horizons for the Literary. Indiana: University of Notre Dame.
-	Hayles, N. Katherine. (2012). How We Think: Digital Media and Contemporary Technogenesis. Chicago: University of Chicago Press.
-	Hayles, N. Katherine. (2017). Unthought: The Power of the Cognitive Nonconscious. Chicago: University of Chicago Press.
-	Hayles, N. Katherine. (2021). Postprint: Books and Becoming Computational. New York: Columbia University Press.
-	Hayles, N. Katherine. (2025). Bacteria to AI: human futures with our nonhuman symbionts. Chicago: The University of Chicago Press.
-	Hutchins, E. (1996). Cognition in the wild. Cambridge: MIT Press.
-	Kermode, Frank (2000). The sense of an ending: studies in the theory of fiction: with a new epilogue. New York: Oxford University Press.
-	Kirschenbaum, Matthew G. (2008). Mechanisms: new media and the forensic imagination. Cambridge: MIT.
-	Landow, G. P. (1992). Hypertext: The convergence of contemporary critical theory and technology. Maryland: The Johns Hopkins University Press.
-	Landow, George (eds.). (1994). Hyper/Text/Theory. Maryland: University of Johns Hopkins.
-	McGann, J. (2001). Radiant textuality: Literature after the world wide web. London: Palgrave Macmillan.
-	McLuhan, Marshall. (1964). Understanding Media: The Extensions of Man. Cambridge: MIT.
-	Monfort, Nick. (2003). Twisty Little Passages: An Approach to Interactive Fiction. Cambridge: MIT. 
-	O’Sullivan, J. (2019). Towards a Digital Poetics: Electronic Literature & Literary Games. New York: Springer International Publishing
-	Ong, W. J. (2002). Orality and literacy: The technologizing of the word. London: Routledge.
-	Pawlicka, U. (2017). “Electronic Literature as a Platform”. Cultural Studies Review, 3, (pp. 430–444).(https://doi.org/10.4467/20843860PK.17.029.7799).
-	Portela, M. (2010). “The Machine in the Text, and the Text in the Machine”. Digital Humanities Quarterly. (https://hdl.handle.net/10316/17857).
-	Raley, Rita. (2003). “Machine Translation and Global English”. The Yale Journal of Criticism, 16(2), 291-313.
-	Rettberg, Scott. (2019). Electronic Literature. Cambridge: Polity.
-	Roberts, A. (2010). “Why Digital Literature Has Always Been Beyond the Screen”. In J. Schäfer & P. Gendolla (Ed.), Beyond the Screen: Transformations of Literary Structures, Interfaces and Genres (pp. 153-178). Bielefeld: transcript Verlag. https://doi.org/10.1515/9783839412589-006
-	Rose, Mark. (1995). Authors and owners: The invention of copyright. Cambridge, MA: Harvard University Press. 
-	Stiegler, B. (1998). Technics and time, 1: The fault of Epimetheus. (R. Beardsworth & G. Collins, Trans.). Stanford, CA: Stanford University Press.
-	Tabbi, joseph (eds.). (2018). The Bloomsbury handbook of electronic literature. London: Bloomsbury.
-	Wardrip-Fruin, N. (1996). “Writing Networks: New Media, Potential Literature”. Leonardo 29(5), (pp. 355-373).
-	Wardrip-Fruin, N. (2010). “Five Elements of Digital Literature”. In R. Simanowski, J. Schäfer & P. Gendolla (Ed.), Reading Moving Letters: Digital Literature in Research and Teaching. A Handbook (pp. 29-58).
-	Wardrip-Fruin, N. (2010). “Learning to Read Digital Literature”. In R. Simanowski, J. Schäfer & P. Gendolla (Ed.), Reading Moving Letters: Digital Literature in Research and Teaching. A Handbook (pp. 249-260).

* کتاب فارسی
-	الدرد، مایکل و دیگران. (1402). پدیدارشناسی تکنولوژی‌های دیجیتال: مجموعه مقالات. ترجمۀ محمد خندان و دیگران. تهران: سازمان تبلیغات اسلامی.
-	انوری، حسن. (1381). فرهنگ بزرگ سخن. تهران: سخن.
-	بردیک، آن و دیگران. (1397). علوم انسانی_دیجیتال: مجموعه مقالات. ترجمۀ مهدی صداقت‌پیام. تهران: سمت. 
-	توماسن، امی و دیگران. (1401). مصنوع؛ مقالاتی در فلسفۀ تکنولوژی. ترجمۀ احمد رحمانیان. تهران: وارش.
-	سیمنز، ری و دیگران. (1399). ادبیات الکترونیک: مجموعه مقالات. ترجمۀ مهدی صداقت‌پیام. تهران: سمت.
-	مک‌آیوِر لوپِس، دومینیک. (1400). فلسفۀ هنر کامپیوتری. ترجمۀ حامد زمانی گندمانی. چ. دوم. تهران چشمه.
-	هیلیس، دانیل. (1387). مبانی مفهومی کامپیوتر؛ نقشی بر سنگ. ترجمۀ بهروز بیات. تهران: فرهنگ معاصر.
 
* منابع اینترنتی
-	Electronic Literature Organization. (n.d.). (2025, September 1). About the ELO. Electronic Literature Organization. https://eliterature.org/about/      
-	Liu, A., Montfort, N., Durand, D., & Pressman, J. (2004, June 16). Acid-free bits: Recommendations for long-lasting electronic literature. Electronic Literature Organization. https://eliterature.org/pad/afb.html
-	Rosenberg, S. (2011, September 25). 21st: Elegance and entropy. Salon.com. https://www.salon.com/1997/10/09/interview_9/
-	آی‌تی ایران. (۱۳۸۵، ۱۵ فروردین). تاریکخوانه ماریا مینورسکی، نخستین hyperfictional فارسی. آی‌تی ایران. نشانی اینترنتی:
https://itiran.com/2006/04/04/تاریکخوانه-ماریا-مینورسکی-،-نخستین-hyperfictional/
-	حاتمی، م. (۱۴۰۳، ۲۸ مهر). گفت‌وگو با فرهاد حیدری گوران درباره رمان «کوچ شامار». پایگاه خبری پرتوجنوب. نشانی اینترنتی:
https://partojonoob.ir/گفت-وگو-با-فرهاد-حیدری-گوران-درباره-رما/
-	حسینی، س. س. (1398، 2 تیر). نفسی در اوضاع نفس تنگی ادبیات معاصر ایران: نگاهی به رمان نفس تنگی اثر فرهاد گوران. خانه کتاب کردی. نشانی اینترنتی:
 https://kurdishbookhouse.com/100-35/
-	ذبیحی، ش. (۱۳۹۷، ۲۱ اردیبهشت). درباره «وقتم کن که بگذرم». سایت شخصی لیلا صادقی. نشانی اینترنتی:
 http://leilasadeghi.com/leila-sadeghis-work/about-my-works/941-2018-05-11-06-06-04
-	سلیمی، ی. (۱۳۸۲، ۱۵ اردیبهشت). درباره «وقتم کن که بگذرم». سایت شخصی لیلا صادقی. (انتشار نخست در ضمیمه هفتگی همشهری). نشانی اینترنتی:
http://leilasadeghi.com/leila-sadeghis-work/about-my-works/128-vaght-note
-	مردانی، م. (۱۳۸۸، ۶ خرداد). مصاحبه با لیلا صادقی. سایت شخصی لیلا صادقی. (انتشار نخست در کلمه سبز). نشانی اینترنتی:
http://leilasadeghi.com/interview/385-interview-mardani 
-	نعمتی، ن. (بی‌تا). درباره داستان‌های برعکس. سایت شخصی لیلا صادقی. نشانی اینترنتی:
 http://leilasadeghi.com/leila-sadeghis-work/about-my-works/170-baraks-nemati




 

